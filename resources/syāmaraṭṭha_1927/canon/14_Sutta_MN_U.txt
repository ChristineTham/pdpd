[page 001]
                  Suttantapiṭake majjhimanikāyassa
                        tatiyo bhāgo
                         ------
                        uparipaṇṇāsakaṁ
            namo tassa bhagavato arahato sammāsambuddhassa.
                        Devadahavaggo
                         ------
                        devadahasuttaṁ
      [1] < PTS. M II , 214 >Evamme sutaṁ ekaṁ samayaṁ bhagavā sakkesu viharati
 devadahaṁ nāma sakyānaṁ nigamo. Tatra kho bhagavā bhikkhū āmantesi
 bhikkhavoti. Bhadanteti te bhikkhū bhagavato paccassosuṁ.
      [2] Bhagavā etadavoca santi bhikkhave eke samaṇabrāhmaṇā
 evaṁvādino evaṁdiṭṭhino yaṅkiñcāyaṁ purisapuggalo paṭisaṁvedeti sukhaṁ
 vā dukkhaṁ vā adukkhamasukhaṁ vā sabbantaṁ pubbe katahetu iti
 purāṇānaṁ kammānaṁ tapasā byantibhāvā navānaṁ kammānaṁ akaraṇā
 āyatiṁ anavassavo āyatiṁ anavassavā kammakkhayo kammakkhayā
 dukkhakkhayo dukkhakkhayā vedanākkhayo vedanākkhayā sabbaṁ dukkhaṁ
 nijjiṇṇaṁ bhavissatīti evaṁvādino bhikkhave niganthā.
-------------------------------------------------
[page 002]
      [3] Evaṁvādāhaṁ bhikkhave niganthe upasaṅkamitvā evaṁ vadāmi
 saccaṁ kira tumhe āvuso niganthā evaṁvādino evaṁdiṭṭhino
 yaṅkiñcāyaṁ purisapuggalo paṭisaṁvedeti sukhaṁ vā dukkhaṁ vā adukkhamasukhaṁ
 vā sabbantaṁ pubbe katahetu iti purāṇānaṁ kammānaṁ tapasā
 byantibhāvā navānaṁ kammānaṁ akaraṇā āyatiṁ anavassavo āyatiṁ
 anavassavā kammakkhayo kammakkhayā dukkhakkhayo dukkhakkhayā
 vedanākkhayo vedanākkhayā sabbaṁ dukkhaṁ nijjiṇṇaṁ bhavissatīti.
 Te ce me bhikkhave niganthā evaṁ puṭṭhā āmāti paṭijānanti
 tyāhaṁ evaṁ vadāmi kiṁ pana tumhe āvuso niganthā jānātha
 ahuvamheva mayaṁ pubbe na nāhuvamhāti. No hidaṁ āvuso.
 Kiṁ pana tumhe āvuso niganthā jānātha akaramheva mayaṁ pubbe
 pāpakammaṁ na nākaramhāti. No hidaṁ āvuso. Kiṁ pana tumhe
 āvuso niganthā jānātha evarūpaṁ vā evarūpaṁ vā pāpakammaṁ
 akaramhāti. No hidaṁ āvuso. Kiṁ pana tumhe āvuso
 niganthā jānātha ettakaṁ vā dukkhaṁ nijjiṇṇaṁ ettakaṁ vā dukkhaṁ
 nijjiretabbaṁ ettakamhi vā dukkhe nijjiṇṇe sabbaṁ dukkhaṁ
 nijjiṇṇaṁ bhavissatīti. < PTS. M II , 215 >No hidaṁ āvuso. Kiṁ pana tumhe
 āvuso niganthā jānātha diṭṭheva dhamme akusalānaṁ dhammānaṁ
 pahānaṁ kusalānaṁ dhammānaṁ upasampadanti. No hidaṁ āvuso.
      [4] Iti kira tumhe āvuso niganthā na jānātha ahuvamheva
-------------------------------------------------
[page 003]
 Mayaṁ pubbe na nāhuvamhāti na jānātha akaramheva mayaṁ pubbe
 pāpakammaṁ na nākaramhāti na jānātha evarūpaṁ vā evarūpaṁ
 vā pāpakammaṁ akaramhāti na jānātha ettakaṁ vā dukkhaṁ
 nijjiṇṇaṁ ettakaṁ vā dukkhaṁ nijjiretabbaṁ ettakamhi vā dukkhe
 nijjiṇṇe sabbaṁ dukkhaṁ nijjiṇṇaṁ bhavissatīti na jānātha diṭṭheva
 dhamme akusalānaṁ dhammānaṁ pahānaṁ kusalānaṁ dhammānaṁ upasampadaṁ
 evaṁ sante āyasmantānaṁ niganthānaṁ na kallamassa veyyākaraṇāya
 yaṅkiñcāyaṁ purisapuggalo paṭisaṁvedeti sukhaṁ vā dukkhaṁ vā adukkhamasukhaṁ
 vā sabbantaṁ pubbe katahetu iti purāṇānaṁ kammānaṁ tapasā
 byantibhāvā navānaṁ kammānaṁ akaraṇā āyatiṁ anavassavo āyatiṁ
 anavassavā kammakkhayo kammakkhayā dukkhakkhayo dukkhakkhayā
 vedanākkhayo vedanākkhayā sabbaṁ dukkhaṁ nijjiṇṇaṁ bhavissatīti.
 Sace pana tumhe āvuso niganthā jāneyyātha ahuvamheva mayaṁ
 pubbe na nāhuvamhāti jāneyyātha akaramheva mayaṁ pubbe
 pāpakammaṁ na nākaramhāti jāneyyātha evarūpaṁ vā evarūpaṁ
 vā pāpakammaṁ akaramhāti jāneyyātha ettakaṁ vā dukkhaṁ
 nijjiṇṇaṁ ettakaṁ vā dukkhaṁ nijjiretabbaṁ ettakamhi vā dukkhe
 nijjiṇṇe sabbaṁ dukkhaṁ nijjiṇṇaṁ bhavissatīti jāneyyātha diṭṭheva
 dhamme akusalānaṁ dhammānaṁ pahānaṁ kusalānaṁ dhammānaṁ upasampadaṁ
 evaṁ sante āyasmantānaṁ niganthānaṁ kallamassa veyyākaraṇāya
-------------------------------------------------
[page 004]
 Yaṅkiñcāyaṁ purisapuggalo paṭisaṁvedeti sukhaṁ vā dukkhaṁ vā adukkhamasukhaṁ
 vā sabbantaṁ pubbe katahetu iti purāṇānaṁ < PTS. M II , 216 >kammānaṁ tapasā
 byantibhāvā navānaṁ kammānaṁ akaraṇā āyatiṁ anavassavo āyatiṁ
 anavassavā kammakkhayo kammakkhayā dukkhakkhayo dukkhakkhayā
 vedanākkhayo vedanākkhayā sabbaṁ dukkhaṁ nijjiṇṇaṁ bhavissatīti.
      [5] Seyyathāpi āvuso niganthā puriso sallena viddho assa
 savisena gāḷhūpalepanena. So sallassapi vedhanahetu 1- dukkhā tippā 2-
 kaṭukā vedanā vediyeyya tassa mittāmaccā ñātisālohitā bhisakkaṁ
 sallakattaṁ upaṭṭhapeyyuṁ 3-. Tassa so bhisakko sallakatto satthena
 vaṇamukhaṁ parikanteyya. So satthenapi vaṇamukhassa parikantanahetu
 dukkhā tippā kaṭukā vedanā vediyeyya tassa so bhisakko
 sallakatto esaniyā sallaṁ eseyya. So esaniyāpi sallassa
 esanahetu 4- dukkhā tippā kaṭukā vedanā vediyeyya tassa so
 bhisakko sallakatto sallaṁ abbhūṇheyya 5-. So sallassapi
 abbhūṇhanahetu 6- dukkhā tippā kaṭukā vedanā vediyeyya tassa
 so bhisakko sallakatto agadaṅgāraṁ vaṇamukhe odaheyya. So
 agadaṅgārassapi vaṇamukhe odahanahetu dukkhā tippā kaṭukā vedanā
 vediyeyya. So aparena samayena rūḷhena 7- vaṇena sañchavinā
 arogo assa sukhī serī sayaṁvasī yenakāmaṅgamo. Tassa evamassa
 ahaṁ kho pubbe sallena viddho ahosiṁ savisena gāḷhūpalepanena

  *  *  *  *  *  *
  Footnote:1 Yu. vedanāhetu. 2 Ma. tibbā. 3 Ma. upaṭṭhāpeyyuṁ. 4 Ma. Yu. esanāhetu.
 5 Yu. abyaheyya. 6 Ma. abbhuhanahetu Yu. abyahanahetu. 7 Ma. ruḷhena.
-------------------------------------------------
[page 005]
 Sohaṁ sallassapi vedhanahetu dukkhā tippā kaṭukā vedanā vediyiṁ
 tassa me mittāmaccā ñātisālohitā bhisakkaṁ sallakattaṁ upaṭṭhapesuṁ
 tassa me so bhisakko sallakatto satthena vaṇamukhaṁ parikantati
 sohaṁ satthenapi 1- vaṇamukhassa parikantanahetu dukkhā tippā kaṭukā
 vedanā vediyiṁ tassa me so bhisakko sallakatto esaniyā
 sallaṁ esi sohaṁ esaniyāpi sallassa esanahetu dukkhā tippā
 kaṭukā vedanā vediyiṁ tassa me so bhisakko sallakatto sallaṁ
 abbhūṇhi sohaṁ sallassapi abbhūṇhanahetu dukkhā tippā kaṭukā
 vedanā vediyiṁ tassa me so bhisakko sallakatto agadaṅgāraṁ
 vaṇamukhe odahi sohaṁ agadaṅgārassapi vaṇamukhe odahanahetu
 dukkhā tippā kaṭukā vedanā vediyiṁ < PTS. M II , 217 >sohaṁ 2- etarahi rūḷhena
 vaṇena sañchavinā arogo sukhī serī sayaṁvasī yenakāmaṅgamoti.
 Evameva kho āvuso niganthā sace tumhe jāneyyātha ahuvamheva
 mayaṁ pubbe na nāhuvamhāti jāneyyātha akaramheva mayaṁ
 pubbe pāpakammaṁ na nākaramhāti jāneyyātha evarūpaṁ vā
 evarūpaṁ vā pāpakammaṁ akaramhāti jāneyyātha ettakaṁ vā
 dukkhaṁ nijjiṇṇaṁ ettakaṁ vā dukkhaṁ nijjiretabbaṁ ettakamhi vā
 dukkhe nijjiṇṇe sabbaṁ dukkhaṁ nijjiṇṇaṁ bhavissatīti jāneyyātha
 diṭṭheva dhamme akusalānaṁ dhammānaṁ pahānaṁ kusalānaṁ dhammānaṁ upasampadaṁ
 evaṁ sante āyasmantānaṁ niganthānaṁ kallamassa veyyākaraṇāya

  *  *  *  *  *  *
  Footnote:1 Yu. sallenapi. 2 Ma. Yu. somhi.
-------------------------------------------------
[page 006]
 Yaṅkiñcāyaṁ purisapuggalo paṭisaṁvedeti sukhaṁ vā dukkhaṁ vā adukkhamasukhaṁ
 vā sabbantaṁ pubbe katahetu iti purāṇānaṁ kammānaṁ tapasā
 byantibhāvā navānaṁ kammānaṁ akaraṇā āyatiṁ anavassavo āyatiṁ
 anavassavā kammakkhayo kammakkhayā dukkhakkhayo dukkhakkhayā
 vedanākkhayo vedanākkhayā sabbaṁ dukkhaṁ nijjiṇṇaṁ bhavissatīti.
 Yasmā ca kho tumhe āvuso niganthā na jānātha ahuvamheva
 mayaṁ pubbe na nāhuvamhāti na jānātha akaramheva mayaṁ
 pubbe pāpakammaṁ na nākaramhāti na jānātha evarūpaṁ vā
 evarūpaṁ vā pāpakammaṁ akaramhāti na jānātha ettakaṁ vā
 dukkhaṁ nijjiṇṇaṁ ettakaṁ vā dukkhaṁ nijjiretabbaṁ ettakamhi vā
 dukkhe nijjiṇṇe sabbaṁ dukkhaṁ nijjiṇṇaṁ bhavissatīti na jānātha
 diṭṭheva dhamme akusalānaṁ dhammānaṁ pahānaṁ kusalānaṁ dhammānaṁ upasampadaṁ
 tasmā āyasmantānaṁ niganthānaṁ na kallamassa veyyākaraṇāya
 yaṅkiñcāyaṁ purisapuggalo paṭisaṁvedeti sukhaṁ vā dukkhaṁ vā adukkhamasukhaṁ
 vā sabbantaṁ pubbe katahetu iti purāṇānaṁ kammānaṁ tapasā
 byantibhāvā navānaṁ kammānaṁ akaraṇā āyatiṁ anavassavo āyatiṁ
 anavassavā kammakkhayo kammakkhayā dukkhakkhayo dukkhakkhayā
 vedanākkhayo vedanākkhayā sabbaṁ [1]- dukkhaṁ nijjiṇṇaṁ bhavissatīti.
      [6] Evaṁ vutte bhikkhave te niganthā maṁ etadavocuṁ < PTS. M II , 218 >nigantho
 āvuso nāṭaputto sabbaññū sabbadassāvī aparisesaṁ 2- ñāṇadassanaṁ

  *  *  *  *  *  *
  Footnote:1 Yu. etthantare tanti dissati. 2 Po. aparisesañca.
-------------------------------------------------
[page 007]
 Paṭijānāti carato ca me tiṭṭhato ca suttassa ca jāgarassa ca
 satataṁ samitaṁ ñāṇadassanaṁ paccupaṭṭhitanti. So evamāha atthi
 vo āvuso niganthā pubbe pāpakammaṁ kataṁ taṁ imāya kaṭukāya
 dukkarakārikāya nijjiretha yaṁ panettha etarahi kāyena saṁvutā
 vācāya saṁvutā manasā saṁvutā taṁ āyatiṁ pāpakammassa akaraṇaṁ
 iti purāṇānaṁ [1]- tapasā byantibhāvā navānaṁ kammānaṁ akaraṇā
 āyatiṁ anavassavo āyatiṁ anavassavā kammakkhayo kammakkhayā
 dukkhakkhayo dukkhakkhayā vedanākkhayo vedanākkhayā sabbaṁ dukkhaṁ
 nijjiṇṇaṁ bhavissatīti tañca panamhākaṁ ruccati ceva khamati ca
 tena camhā attamanāti.
      [7] Evaṁ vutte ahaṁ bhikkhave te niganthe etadavocaṁ pañca
 kho ime āvuso niganthā dhammā diṭṭheva dhamme dvidhāvipākā
 katame pañca saddhā ruci anussavo ākāraparivitakko diṭṭhinijjhānakkhanti
 ime kho āvuso niganthā pañca dhammā diṭṭheva
 dhamme dvidhāvipākā tatrāyasmantānaṁ niganthānaṁ kā atītaṁse
 satthari saddhā kā ruci ko anussavo ko ākāraparivitakko kā
 diṭṭhinijjhānakkhantīti. Evaṁvādī kho ahaṁ bhikkhave niganthesu na
 kañci sahadhammikaṁ vādappaṭihāraṁ 2- samanupassāmi.
      [8] Puna caparāhaṁ bhikkhave te niganthe evaṁ vadāmi taṁ
 kiṁ maññatha āvuso niganthā yasmiṁ vo samaye tibbo 3- upakkamo

  *  *  *  *  *  *
  Footnote:1 etthantare kammānanti dissati. 2 Yu. vādaparihāraṁ. 3 Yu. tippo.
-------------------------------------------------
[page 008]
 Hoti tibbaṁ padhānaṁ tibbā tasmiṁ samaye opakkamikā dukkhā
 tippā 1- kaṭukā vedanā vediyatha yasmiṁ pana vo samaye na tibbo
 upakkamo hoti na tibbaṁ padhānaṁ na tibbā tasmiṁ samaye
 opakkamikā dukkhā tippā kaṭukā vedanā vediyathāti. Yasmiṁ 2-
 no āvuso gotama samaye tibbo upakkamo hoti tibbaṁ padhānaṁ
 tibbā tasmiṁ samaye opakkamikā dukkhā tippā kaṭukā vedanā
 vediyāma yasmiṁ pana no < PTS. M II , 219 >samaye na tibbo upakkamo hoti
 na tibbaṁ padhānaṁ na tibbā tasmiṁ samaye opakkamikā dukkhā
 tippā kaṭukā vedanā vediyāmāti.
      [9] Iti kirāvuso niganthā yasmiṁ vo samaye tibbo
 upakkamo hoti tibbaṁ padhānaṁ tibbā tasmiṁ samaye opakkamikā
 dukkhā tippā kaṭukā vedanā vediyatha yasmiṁ pana vo samaye
 na tibbo upakkamo hoti na tibbaṁ padhānaṁ na tibbā tasmiṁ
 samaye opakkamikā dukkhā tippā kaṭukā vedanā vediyatha evaṁ
 sante āyasmantānaṁ niganthānaṁ na kallamassa veyyākaraṇāya
 yaṅkiñcāyaṁ purisapuggalo paṭisaṁvedeti sukhaṁ vā dukkhaṁ vā adukkhamasukhaṁ
 vā sabbantaṁ pubbe katahetu iti purāṇānaṁ kammānaṁ tapasā
 byantibhāvā navānaṁ kammānaṁ akaraṇā āyatiṁ anavassavo āyatiṁ
 anavassavā kammakkhayo kammakkhayā dukkhakkhayo dukkhakkhayā

  *  *  *  *  *  *
  Footnote:1 Ma. tibbā. 2 Ma. yasmiṁ pana noti dissati.
-------------------------------------------------
[page 009]
 Vedanākkhayo vedanākkhayā sabbaṁ dukkhaṁ nijjiṇṇaṁ bhavissatīti.
 Sace āvuso niganthā yasmiṁ vo samaye tibbo upakkamo hoti
 tibbaṁ padhānaṁ [1]- tiṭṭheyyeva tasmiṁ samaye opakkamikā dukkhā tippā
 kaṭukā vedanā [2]- yasmiṁ pana vo samaye na tibbo upakkamo hoti
 na tibbaṁ padhānaṁ [3]- tiṭṭheyyeva tasmiṁ samaye opakkamikā dukkhā
 tippā kaṭukā vedanā [4]- evaṁ sante āyasmantānaṁ niganthānaṁ
 kallamassa veyyākaraṇāya yaṅkiñcāyaṁ purisapuggalo paṭisaṁvedeti
 sukhaṁ vā dukkhaṁ vā adukkhamasukhaṁ vā sabbantaṁ pubbe katahetu
 iti purāṇānaṁ kammānaṁ tapasā byantibhāvā navānaṁ kammānaṁ
 akaraṇā āyatiṁ anavassavo āyatiṁ anavassavā kammakkhayo
 kammakkhayā dukkhakkhayo dukkhakkhayā vedanākkhayo vedanākkhayā
 sabbaṁ dukkhaṁ nijjiṇṇaṁ bhavissatīti. Yasmā ca kho āvuso
 niganthā yasmiṁ vo samaye tibbo upakkamo hoti tibbaṁ padhānaṁ
 tibbā tasmiṁ samaye opakkamikā dukkhā tippā kaṭukā vedanā
 vediyatha yasmiṁ pana vo samaye na tibbo upakkamo hoti na
 tibbaṁ padhānaṁ na tibbā tasmiṁ samaye opakkamikā dukkhā tippā
 kaṭukā vedanā vediyatha te tumhe sāmaṁyeva opakkamikā dukkhā
 tippā kaṭukā vedanā vediyamānā avijjā aññāṇā sammohā
 vipaccetha yaṅkiñcāyaṁ purisapuggalo paṭisaṁvedeti sukhaṁ vā dukkhaṁ
 vā adukkhamasukhaṁ vā sabbantaṁ pubbe katahetu iti purāṇānaṁ

  *  *  *  *  *  *
  Footnote:1 Ma. na tibbā. 2-4 vediyetha. 3 Ma. tibbā.
-------------------------------------------------
[page 010]
 Kammānaṁ tapasā byantibhāvā navānaṁ kammānaṁ akaraṇā āyatiṁ
 anavassavo āyatiṁ anavassavā kammakkhayo kammakkhayā dukkhakkhayo
 dukkhakkhayā vedanākkhayo vedanākkhayā sabbaṁ dukkhaṁ nijjiṇṇaṁ
 bhavissatīti. Evaṁvādīpi kho ahaṁ bhikkhave niganthesu na kañci
 sahadhammikaṁ vādappaṭihāraṁ samanupassāmi.
      [10] Puna caparāhaṁ bhikkhave te niganthe evaṁ vadāmi taṁ
 kiṁ maññathāvuso niganthā yamidaṁ kammaṁ diṭṭhadhammavedanīyaṁ taṁ
 upakkamena vā padhānena vā samparāyavedanīyaṁ hotūti labbhametanti.
 No hidaṁ āvuso. Yampanidaṁ kammaṁ samparāyavedanīyaṁ taṁ upakkamena
 vā padhānena vā diṭṭhadhammavedanīyaṁ hotūti labbhametanti. No
 hidaṁ āvuso. Taṁ kiṁ maññathāvuso niganthā yamidaṁ kammaṁ
 sukhavedanīyaṁ taṁ upakkamena vā padhānena vā dukkhavedanīyaṁ hotūti
 labbhametanti. No hidaṁ āvuso. Yampanidaṁ kammaṁ dukkhavedanīyaṁ
 taṁ upakkamena vā padhānena vā sukhavedanīyaṁ hotūti labbhametanti.
 No hidaṁ āvuso. Taṁ kiṁ maññathāvuso niganthā yamidaṁ kammaṁ
 paripakkavedanīyaṁ taṁ upakkamena vā padhānena vā apparipakkavedanīyaṁ
 hotūti labbhametanti. No hidaṁ āvuso. Yampanidaṁ kammaṁ
 apparipakkavedanīyaṁ taṁ upakkamena vā padhānena vā paripakkavedanīyaṁ
 hotūti labbhametanti. No hidaṁ āvuso. Taṁ kiṁ maññathāvuso
 niganthā yamidaṁ kammaṁ < PTS. M II , 221 >bahuvedanīyaṁ taṁ upakkamena vā padhānena vā
-------------------------------------------------
[page 011]
 Appavedanīyaṁ hotūti labbhametanti. No hidaṁ āvuso. Yampanidaṁ
 kammaṁ appavedanīyaṁ taṁ upakkamena vā padhānena vā bahuvedanīyaṁ
 hotūti labbhametanti. No hidaṁ āvuso. Taṁ kiṁ maññathāvuso
 niganthā yamidaṁ kammaṁ vedanīyaṁ taṁ upakkamena vā padhānena vā
 avedanīyaṁ hotūti labbhametanti. No hidaṁ āvuso. Yampanidaṁ
 kammaṁ avedanīyaṁ taṁ upakkamena vā padhānena vā vedanīyaṁ hotūti
 labbhametanti. No hidaṁ āvuso.
      [11] Iti kirāvuso niganthā yamidaṁ kammaṁ diṭṭhadhammavedanīyaṁ taṁ
 upakkamena vā padhānena vā samparāyavedanīyaṁ hotūti alabbhametaṁ.
 Yamidaṁ kammaṁ samparāyavedanīyaṁ taṁ upakkamena vā padhānena vā
 diṭṭhadhammavedanīyaṁ hotūti alabbhametaṁ. Yamidaṁ kammaṁ sukhavedanīyaṁ
 taṁ upakkamena vā padhānena vā dukkhavedanīyaṁ hotūti alabbhametaṁ.
 Yamidaṁ kammaṁ dukkhavedanīyaṁ taṁ upakkamena vā padhānena vā sukhavedanīyaṁ
 hotūti alabbhametaṁ. Yamidaṁ kammaṁ paripakkavedanīyaṁ taṁ
 upakkamena vā padhānena vā apparipakkavedanīyaṁ hotūti alabbhametaṁ.
 Yamidaṁ [1]- apparipakkavedanīyaṁ taṁ upakkamena vā padhānena vā paripakkavedanīyaṁ
 hotūti alabbhametaṁ. Yamidaṁ kammaṁ bahuvedanīyaṁ taṁ upakkamena
 vā padhānena vā appavedanīyaṁ hotūti alabbhametaṁ. Yamidaṁ kammaṁ
 appavedanīyaṁ taṁ upakkamena vā padhānena vā bahuvedanīyaṁ hotūti
 alabbhametaṁ. Yamidaṁ kammaṁ vedanīyaṁ taṁ upakkamena vā padhānena

  *  *  *  *  *  *
  Footnote:1 Sī. Po. Ma. kammaṁ.
-------------------------------------------------
[page 012]
 Vā avedanīyaṁ hotūti alabbhametaṁ. Yamidaṁ kammaṁ avedanīyaṁ taṁ
 upakkamena vā padhānena vā vedanīyaṁ hotūti alabbhametaṁ. Evaṁ
 sante āyasmantānaṁ niganthānaṁ aphalo < PTS. M II , 222 >upakkamo hoti aphalaṁ
 padhānaṁ. Evaṁvādī bhikkhave niganthā evaṁvādīnaṁ bhikkhave niganthānaṁ
 dasa sahadhammikā vādānuvādā gārayhaṭṭhānaṁ āgacchanti. Sace
 bhikkhave sattā pubbe katahetu sukhadukkhaṁ paṭisaṁvedenti addhā
 bhikkhave niganthā pubbe dukkaṭakammakārino yaṁ etarahi evarūpā
 dukkhā tippā kaṭukā vedanā vediyanti. Sace bhikkhave sattā
 issaranimmānahetu sukhadukkhaṁ paṭisaṁvedenti addhā bhikkhave niganthā
 pāpakena issarena nimmitā yaṁ etarahi evarūpā dukkhā tippā
 kaṭukā vedanā vediyanti. Sace bhikkhave sattā saṅgatibhāvahetu
 sukhadukkhaṁ paṭisaṁvedenti addhā bhikkhave niganthā pāpasaṅgatikā
 yaṁ etarahi evarūpā dukkhā tippā kaṭukā vedanā vediyanti.
 Sace bhikkhave sattā abhijātihetu sukhadukkhaṁ paṭisaṁvedenti addhā
 bhikkhave niganthā pāpābhijātikā yaṁ etarahi evarūpā dukkhā
 tippā kaṭukā vedanā vediyanti. Sace bhikkhave sattā diṭṭhadhammūpakkamahetu
 sukhadukkhaṁ paṭisaṁvedenti addhā bhikkhave niganthā
 pāpadiṭṭhadhammūpakkamā yaṁ etarahi evarūpā dukkhā tippā kaṭukā
 vedanā vediyanti. Sace bhikkhave sattā pubbe katahetu sukhadukkhaṁ
 paṭisaṁvedenti gārayhā niganthā no ce sattā pubbe katahetu
-------------------------------------------------
[page 013]
 Sukhadukkhaṁ paṭisaṁvedenti gārayhā niganthā. Sace bhikkhave sattā
 issaranimmānahetu sukhadukkhaṁ paṭisaṁvedenti gārayhā niganthā no
 ce sattā issaranimmānahetu sukhadukkhaṁ paṭisaṁvedenti gārayhā
 niganthā. Sace bhikkhave sattā saṅgatibhāvahetu sukhadukkhaṁ paṭisaṁvedenti
 gārayhā niganthā no ce sattā saṅgatibhāvahetu sukhadukkhaṁ
 paṭisaṁvedenti gārayhā niganthā. Sace bhikkhave sattā abhijātihetu
 sukhadukkhaṁ paṭisaṁvedenti gārayhā niganthā no ce sattā
 abhijātihetu sukhadukkhaṁ paṭisaṁvedenti gārayhā niganthā. Sace bhikkhave
 sattā diṭṭhadhammūpakkamahetu sukhadukkhaṁ paṭisaṁvedenti < PTS. M II , 223 >gārayhā
 niganthā no ce sattā diṭṭhadhammūpakkamahetu sukhadukkhaṁ
 paṭisaṁvedenti gārayhā niganthā. Evaṁvādī bhikkhave niganthā
 evaṁvādīnaṁ bhikkhave niganthānaṁ ime dasa sahadhammikā vādānuvādā
 gārayhaṭṭhānaṁ āgacchanti. Evaṁ kho bhikkhave aphalo upakkamo
 hoti aphalaṁ padhānaṁ.
      [12] Kathañca bhikkhave saphalo upakkamo hoti saphalaṁ padhānaṁ.
 Idha bhikkhave bhikkhu na heva anaddhabhūtaṁ attānaṁ dukkhena addhabhāveti
 dhammikañca sukhaṁ na pariccajati tasmiṁ ca sukhe anadhimucchito hoti.
 So evaṁ pajānāti imassa kho me dukkhanidānassa saṅkhāraṁ padahato
 saṅkhārappadhānā virāgo hoti imassa pana me dukkhanidānassa
 ajjhupekkhato upekkhaṁ bhāvayato virāgo hotīti. So yassa hi
-------------------------------------------------
[page 014]
 Khvassa dukkhanidānassa saṅkhāraṁ padahato saṅkhārappadhānā virāgo hoti
 saṅkhāraṁ tattha padahati yassa panassa dukkhanidānassa ajjhupekkhato
 upekkhaṁ bhāvayato virāgo hoti upekkhaṁ tattha bhāveti tassa
 tassa dukkhanidānassa saṅkhāraṁ padahato saṅkhārappadhānā virāgo hoti
 evampissa taṁ dukkhaṁ nijjiṇṇaṁ hoti tassa tassa dukkhanidānassa
 ajjhupekkhato upekkhaṁ bhāvayato virāgo hoti evampissa taṁ
 dukkhaṁ nijjiṇṇaṁ hoti.
      [13] Seyyathāpi bhikkhave puriso itthiyā sāratto paṭibaddhacitto
 tibbacchando tibbāpekkho. So taṁ itthiṁ passeyya aññena
 purisena saddhiṁ santiṭṭhantiṁ sallapantiṁ sañjagghantiṁ saṁhasantiṁ. Taṁ
 kiṁ maññatha bhikkhave api nu tassa purisassa amuṁ itthiṁ disvā
 aññena purisena saddhiṁ santiṭṭhantiṁ sallapantiṁ sañjagghantiṁ saṁhasantiṁ
 uppajjeyyuṁ sokaparidevadukkhadomanassupāyāsāti. Evaṁ bhante.
 Taṁ kissa hetu. Amu hi bhante puriso amussā itthiyā sāratto
 paṭibaddhacitto tibbacchando tibbāpekkho < PTS. M II , 224 >tasmā taṁ itthiṁ disvā
 aññena purisena saddhiṁ santiṭṭhantiṁ sallapantiṁ sañjagghantiṁ saṁhasantiṁ
 uppajjanti sokaparidevadukkhadomanassupāyāsāti. Atha kho bhikkhave
 tassa purisassa evamassa ahaṁ kho amussā itthiyā sāratto
 paṭibaddhacitto tibbacchando tibbāpekkho tassa me amuṁ itthiṁ
 disvā aññena purisena saddhiṁ santiṭṭhantiṁ sallapantiṁ sañjagghantiṁ
-------------------------------------------------
[page 015]
 Saṁhasantiṁ uppajjanti sokaparidevadukkhadomanassupāyāsā yannūnāhaṁ
 yo me amussā itthiyā chandarāgo taṁ pajaheyyanti. So yo
 amussā itthiyā chandarāgo taṁ pajaheyya. So taṁ itthiṁ passeyya
 aparena samayena aññena purisena saddhiṁ santiṭṭhantiṁ sallapantiṁ
 sañjagghantiṁ saṁhasantiṁ. Taṁ kiṁ maññatha bhikkhave api nu tassa
 purisassa amuṁ itthiṁ disvā aññena purisena saddhiṁ santiṭṭhantiṁ
 sallapantiṁ sañjagghantiṁ saṁhasantiṁ uppajjeyyuṁ sokaparidevadukkha-
 domanassupāyāsāti. No hetaṁ bhante. Taṁ kissa hetu. Amu
 hi bhante puriso amussā itthiyā vītarāgo tasmā taṁ itthiṁ
 disvā aññena purisena saddhiṁ santiṭṭhantiṁ sallapantiṁ sañjagghantiṁ
 saṁhasantiṁ na uppajjeyyuṁ sokaparidevadukkhadomanassupāyāsāti.
      [14] Evameva kho bhikkhave bhikkhu na heva anaddhabhūtaṁ attānaṁ
 dukkhena addhabhāveti dhammikañca sukhaṁ na pariccajati tasmiṁ ca sukhe
 anadhimucchito hoti. So evaṁ pajānāti imassa kho me
 dukkhanidānassa saṅkhāraṁ padahato saṅkhārappadhānā virāgo hoti
 imassa pana me dukkhanidānassa ajjhupekkhato upekkhaṁ bhāvayato
 virāgo hotīti. So yassa hi khvassa dukkhanidānassa saṅkhāraṁ
 padahato saṅkhārappadhānā virāgo hoti saṅkhāraṁ tattha padahati
 yassa panassa dukkhanidānassa ajjhupekkhato upekkhaṁ bhāvayato virāgo
 hoti upekkhaṁ tattha bhāveti tassa tassa dukkhanidānassa saṅkhāraṁ
-------------------------------------------------
[page 016]
 Padahato saṅkhārappadhānā virāgo hoti evampissa taṁ dukkhaṁ
 nijjiṇṇaṁ < PTS. M II , 225 >hoti tassa tassa dukkhanidānassa ajjhupekkhato upekkhaṁ
 bhāvayato virāgo hoti evampissa taṁ dukkhaṁ nijjiṇṇaṁ hoti.
 Evampi bhikkhave saphalo upakkamo hoti saphalaṁ padhānaṁ.
      [15] Puna caparaṁ bhikkhave bhikkhu iti paṭisañcikkhati yathāsukhaṁ
 kho me viharato akusalā dhammā abhivaḍḍhanti kusalā dhammā
 parihāyanti dukkhāya pana me attānaṁ padahato akusalā dhammā
 parihāyanti kusalā dhammā abhivaḍḍhanti yannūnāhaṁ dukkhāya attānaṁ
 padaheyyanti. So dukkhāya attānaṁ padahati tassa dukkhāya
 attānaṁ padahato akusalā dhammā parihāyanti kusalā dhammā
 abhivaḍḍhanti. So na aparena samayena dukkhāya attānaṁ padahati
 taṁ kissa hetu yassa hi so bhikkhave bhikkhu atthāya dukkhāya
 attānaṁ padaheyya svāssa attho abhinipphanno hoti tasmā
 na aparena samayena dukkhāya attānaṁ padahati. Seyyathāpi bhikkhave
 usukāro tejanaṁ dvīsu alātesu ātāpeti paritāpeti ujuṁ karoti
 kammaniyaṁ. Yato kho bhikkhave usukārassa tejanaṁ dvīsu alātesu
 ātāpitaṁ hoti paritāpitaṁ ujukataṁ kammaniyaṁ na so taṁ aparena
 samayena usukāro tejanaṁ dvīsu alātesu ātāpeti paritāpeti
 ujuṁ karoti kammaniyaṁ taṁ kissa hetu yassa hi so bhikkhave
 atthāya usukāro tejanaṁ dvīsu alātesu ātāpeyya paritāpeyya
-------------------------------------------------
[page 017]
 Ujuṁ kareyya kammaniyaṁ svāssa attho abhinipphanno hoti tasmā
 na aparena samayena usukāro tejanaṁ dvīsu alātesu ātāpeti
 paritāpeti ujuṁ karoti kammaniyaṁ evameva kho bhikkhave bhikkhu
 iti paṭisañcikkhati yathāsukhaṁ kho me viharato akusalā dhammā
 abhivaḍḍhanti kusalā dhammā parihāyanti dukkhāya pana me attānaṁ
 padahato akusalā dhammā parihāyanti kusalā dhammā abhivaḍḍhanti
 yannūnāhaṁ dukkhāya attānaṁ padaheyyanti. So dukkhāya attānaṁ
 padahati tassa dukkhāya attānaṁ padahato akusalā dhammā parihāyanti
 kusalā dhammā abhivaḍḍhanti. So na aparena samayena dukkhāya
 attānaṁ padahati taṁ kissa hetu yassa hi so bhikkhave bhikkhu
 atthāya dukkhāya attānaṁ padaheyya svāssa attho abhinipphanno
 hoti tasmā na aparena samayena dukkhāya attānaṁ padahatīti.
 Evampi bhikkhave saphalo upakkamo hoti saphalaṁ padhānaṁ.
      [16] Puna caparaṁ bhikkhave idha tathāgato loke uppajjati arahaṁ
 sammāsambuddho vijjācaraṇasampanno sugato lokavidū anuttaro
 purisadammasārathi satthā devamanussānaṁ buddho bhagavā so imaṁ lokaṁ
 sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ
 sayaṁ abhiññā sacchikatvā pavedeti so dhammaṁ deseti ādikalyāṇaṁ
 majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ
 parisuddhaṁ brahmacariyaṁ pakāseti. Taṁ dhammaṁ suṇāti gahapati vā
-------------------------------------------------
[page 018]
 Gahapatiputto vā aññatarasmiṁ vā kule pacchā jāto so taṁ
 dhammaṁ sutvā tathāgate saddhaṁ paṭilabhati so tena saddhāpaṭilābhena
 samannāgato iti paṭisañcikkhati sambādho gharāvāso rajāpatho
 abbhokāso pabbajjā nayidaṁ sukaraṁ agāraṁ ajjhāvasatā ekantaparipuṇṇaṁ
 ekantaparisuddhaṁ saṅkhalikhitaṁ brahmacariyaṁ carituṁ yannūnāhaṁ
 kesamassuṁ ohāretvā kāsāyāni vatthāni acchādetvā agārasmā
 anagāriyaṁ pabbajeyyanti. So aparena samayena appaṁ vā bhogakkhandhaṁ
 pahāya mahantaṁ vā bhogakkhandhaṁ pahāya appaṁ vā ñātiparivaṭṭaṁ pahāya
 mahantaṁ vā ñātiparivaṭṭaṁ pahāya kesamassuṁ ohāretvā kāsāyāni
 vatthāni acchādetvā agārasmā anagāriyaṁ pabbajati. So evaṁ
 pabbajito samāno bhikkhūnaṁ sikkhāsājīvasamāpanno pāṇātipātaṁ
 pahāya pāṇātipātā paṭivirato hoti nihitadaṇḍo nihitasattho
 lajjī dayāpanno sabbapāṇabhūtahitānukampī viharati adinnādānaṁ
 pahāya adinnādānā paṭivirato hoti dinnādāyī dinnapāṭikaṅkhī
 athenena sucibhūtena attanā viharati abrahmacariyaṁ pahāya brahmacārī
 hoti ārācārī virato methunā gāmadhammā musāvādaṁ pahāya
 musāvādā paṭivirato hoti saccavādī saccasandho theto paccayiko
 avisaṁvādako lokassa pisuṇaṁ vācaṁ pahāya pisuṇāya vācāya
 paṭivirato hoti ito sutvā na amutra akkhātā imesaṁ bhedāya
 amutra vā sutvā na imesaṁ akkhātā amūsaṁ bhedāya iti
-------------------------------------------------
[page 019]
 Bhinnānaṁ vā sandhātā sahitānaṁ vā anuppadātā samaggārāmo
 samaggarato samagganandī samaggakaraṇiṁ vācaṁ bhāsitā hoti pharusaṁ
 vācaṁ pahāya pharusāya vācāya paṭivirato hoti yā sā vācā nelā
 kaṇṇasukhā pemanīyā hadayaṅgamā porī bahujanakantā bahujanamanāpā
 tathārūpiṁ vācaṁ bhāsitā hoti samphappalāpaṁ pahāya samphappalāpā
 paṭivirato hoti kālavādī bhūtavādī atthavādī dhammavādī vinayavādī
 nidhānavatiṁ vācaṁ bhāsitā kālena sāpadesaṁ pariyantavatiṁ atthasañhitaṁ.
 So bījagāmabhūtagāmasamārambhā paṭivirato hoti ekabhattiko hoti
 rattūparato paṭivirato vikālabhojanā naccagītavāditavisūkadassanā
 paṭivirato hoti mālāgandhavilepanadhāraṇamaṇḍanavibhūsanaṭṭhānā
 paṭivirato hoti uccāsayanamahāsayanā paṭivirato hoti jātarūparajatapaṭiggahaṇā
 paṭivirato hoti āmakadhaññapaṭiggahaṇā paṭivirato
 hoti āmakamaṁsapaṭiggahaṇā paṭivirato hoti itthīkumārikāpaṭiggahaṇā
 paṭivirato hoti dāsīdāsapaṭiggahaṇā paṭivirato
 hoti ajeḷakapaṭiggahaṇā paṭivirato hoti kukkuṭasūkarapaṭiggahaṇā
 paṭivirato hoti hatthigavāssavalavapaṭiggahaṇā paṭivirato hoti
 khettavatthupaṭiggahaṇā paṭivirato hoti dūteyyapahīṇagamanānuyogā
 paṭivirato hoti kayavikkayā paṭivirato hoti tulākūṭakaṁsakūṭamānakūṭā
 paṭivirato hoti ukkoṭanavañcananikatisāviyogā paṭivirato
 hoti chedanavadhabandhanaviparāmosāalopasahasākārā paṭivirato hoti.
-------------------------------------------------
[page 020]
 So santuṭṭho hoti kāyaparihārikena cīvarena kucchiparihārikena
 piṇḍapātena yena yeneva pakkamati samādāyeva pakkamati. Seyyathāpi
 nāma pakkhī sakuṇo yena yeneva ḍeti sapattabhārova ḍeti evameva
 bhikkhu santuṭṭho hoti kāyaparihārikena cīvarena kucchiparihārikena
 piṇḍapātena yena yeneva pakkamati samādāyeva pakkamati.
      [17] So iminā ariyena sīlakkhandhena samannāgato ajjhattaṁ
 anavajjasukhaṁ paṭisaṁvedeti. So cakkhunā rūpaṁ disvā na nimittaggāhī
 hoti nānubyañjanaggāhī yatvādhikaraṇamenaṁ cakkhundriyaṁ asaṁvutaṁ
 viharantaṁ abhijjhādomanassā pāpakā akusalā dhammā anvāssaveyyuṁ
 tassa saṁvarāya paṭipajjati rakkhati cakkhundriyaṁ cakkhundriye saṁvaraṁ
 āpajjati. Sotena saddaṁ sutvā ... Ghānena gandhaṁ ghāyitvā ...
 Jivhāya rasaṁ sāyitvā ... Kāyena phoṭṭhabbaṁ phusitvā ... Manasā dhammaṁ
 viññāya na nimittaggāhī hoti nānubyañjanaggāhī yatvādhikaraṇamenaṁ
 manindriyaṁ asaṁvutaṁ viharantaṁ abhijjhādomanassā pāpakā akusalā
 dhammā anvāssaveyyuṁ tassa saṁvarāya paṭipajjati rakkhati manindriyaṁ
 manindriye saṁvaraṁ āpajjati.
      [18] So iminā ariyena indriyasaṁvarena samannāgato ajjhattaṁ
 abyāsekasukhaṁ paṭisaṁvedeti. So abhikkante paṭikkante sampajānakārī
 hoti ālokite vilokite sampajānakārī hoti sammiñjite
 pasārite sampajānakārī hoti saṅghāṭipattacīvaradhāraṇe sampajānakārī
-------------------------------------------------
[page 021]
 Hoti asite pīte khāyite sāyite sampajānakārī hoti
 uccārapassāvakamme sampajānakārī hoti gate ṭhite nisinne
 sutte jāgarite bhāsite tuṇhībhāve sampajānakārī hoti.
      [19] So iminā ca ariyena sīlakkhandhena samannāgato
 iminā ca ariyena indriyasaṁvarena samannāgato iminā ca ariyena
 satisampajaññena samannāgato so vivittaṁ senāsanaṁ bhajati araññaṁ
 rukkhamūlaṁ pabbataṁ giriguhaṁ susānaṁ vanapatthaṁ abbhokāsaṁ palālapuñjaṁ.
 So pacchābhattaṁ piṇḍapātapaṭikkanto nisīdati pallaṅkaṁ ābhujitvā
 ujuṁ kāyaṁ paṇidhāya parimukhaṁ satiṁ upaṭṭhapetvā. So abhijjhaṁ
 loke pahāya vigatābhijjhena cetasā viharati abhijjhāya cittaṁ
 parisodheti byāpādapadosaṁ pahāya abyāpannacitto viharati
 sabbapāṇabhūtahitānukampī byāpādapadosā cittaṁ parisodheti thīnamiddhaṁ
 pahāya vigatathīnamiddho viharati ālokasaññī sato sampajāno
 thīnamiddhā cittaṁ parisodheti uddhaccakukkuccaṁ pahāya anuddhato
 viharati ajjhattaṁ vūpasantacitto uddhaccakukkuccā cittaṁ parisodheti
 vicikicchaṁ pahāya tiṇṇavicikiccho viharati akathaṁkathī kusalesu dhammesu
 vicikicchāya cittaṁ parisodheti.
      [20] So ime pañca nīvaraṇe pahāya cetaso upakkilese
 paññāya dubbalīkaraṇe vivicceva kāmehi vivicca akusalehi dhammehi
 savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.
-------------------------------------------------
[page 022]
 Evampi bhikkhave saphalo upakkamo hoti saphalaṁ padhānaṁ.
      [21] Puna caparaṁ bhikkhave bhikkhu vitakkavicārānaṁ vūpasamā ajjhattaṁ
 sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ
 dutiyaṁ jhānaṁ upasampajja viharati. Evampi bhikkhave saphalo upakkamo
 hoti saphalaṁ padhānaṁ.
      [22] Puna caparaṁ bhikkhave bhikkhu pītiyā ca virāgā upekkhako ca
 viharati sato ca sampajāno sukhañca kāyena paṭisaṁvedeti yantaṁ
 ariyā ācikkhanti upekkhako satimā sukhavihārīti tatiyaṁ jhānaṁ
 upasampajja viharati. Evampi bhikkhave saphalo upakkamo hoti
 saphalaṁ padhānaṁ.
      [23] Puna caparaṁ bhikkhave bhikkhu sukhassa ca pahānā dukkhassa ca
 pahānā pubbeva somanassadomanassānaṁ atthaṅgamā adukkhamasukhaṁ
 upekkhāsatipārisuddhiṁ catutthaṁ jhānaṁ upasampajja viharati. Evampi
 bhikkhave saphalo upakkamo hoti saphalaṁ padhānaṁ.
      [24] So evaṁ samāhite citte parisuddhe pariyodāte
 anaṅgaṇe vigatūpakkilese mudubhūte kammaniye ṭhite āneñjappatte
 pubbenivāsānussatiñāṇāya cittaṁ abhininnāmeti. So anekavihitaṁ
 pubbenivāsaṁ anussarati seyyathīdaṁ ekampi jātiṁ dvepi jātiyo tissopi
 jātiyo catassopi jātiyo pañcapi jātiyo dasapi jātiyo vīsampi
 jātiyo tiṁsampi jātiyo cattāḷīsampi jātiyo paññāsampi jātiyo
-------------------------------------------------
[page 023]
 Jātisatampi jātisahassampi jātisatasahassampi anekepi saṁvaṭṭakappe
 anekepi vivaṭṭakappe anekepi saṁvaṭṭavivaṭṭakappe amutrāsiṁ evaṁnāmo
 evaṁgotto evaṁvaṇṇo evamāhāro evaṁ sukhadukkhapaṭisaṁvedī
 evamāyupariyanto so tato cuto amutra udapādiṁ tatrāpāsiṁ
 evaṁnāmo evaṁgotto evaṁvaṇṇo evamāhāro evaṁ
 sukhadukkhapaṭisaṁvedī evamāyupariyanto so tato cuto idhūpapannoti.
 Iti sākāraṁ sauddesaṁ anekavihitaṁ pubbenivāsaṁ anussarati. Evampi
 bhikkhave saphalo upakkamo hoti saphalaṁ padhānaṁ.
      [25] So evaṁ samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte sattānaṁ
 cutūpapātañāṇāya cittaṁ abhininnāmeti. So dibbena cakkhunā
 visuddhena atikkantamānusakena satte passati cavamāne upapajjamāne
 hīne paṇīte suvaṇṇe dubbaṇṇe sugate duggate yathākammūpage
 satte pajānāti ime vata bhonto sattā kāyaduccaritena
 samannāgatā vacīduccaritena samannāgatā manoduccaritena samannāgatā
 ariyānaṁ upavādakā micchādiṭṭhikā micchādiṭṭhikammasamādānā te
 kāyassa bhedā parammaraṇā apāyaṁ duggatiṁ vinipātaṁ nirayaṁ upapannā
 ime vā pana bhonto sattā kāyasucaritena samannāgatā vacīsucaritena
 samannāgatā manosucaritena samannāgatā ariyānaṁ anupavādakā
 sammādiṭṭhikā sammādiṭṭhikammasamādānā te kāyassa bhedā parammaraṇā
-------------------------------------------------
[page 024]
 Sugatiṁ saggaṁ lokaṁ upapannāti. Iti dibbena cakkhunā visuddhena
 atikkantamānusakena satte passati cavamāne upapajjamāne hīne
 paṇīte suvaṇṇe dubbaṇṇe sugate duggate yathākammūpage satte
 pajānāti. Evampi bhikkhave saphalo upakkamo hoti saphalaṁ padhānaṁ.
      [26] < PTS. M II , 227 >So evaṁ samāhite citte parisuddhe pariyodāte
 anaṅgaṇe vigatūpakkilese mudubhūte kammaniye ṭhite āneñjappatte
 āsavānaṁ khayañāṇāya cittaṁ abhininnāmeti. So idaṁ dukkhanti
 yathābhūtaṁ pajānāti ayaṁ dukkhasamudayoti yathābhūtaṁ pajānāti ayaṁ
 dukkhanirodhoti yathābhūtaṁ pajānāti ayaṁ dukkhanirodhagāminī paṭipadāti
 yathābhūtaṁ pajānāti ime āsavāti yathābhūtaṁ pajānāti ayaṁ
 āsavasamudayoti yathābhūtaṁ pajānāti ayaṁ āsavanirodhoti yathābhūtaṁ
 pajānāti ayaṁ āsavanirodhagāminī paṭipadāti yathābhūtaṁ pajānāti.
 Tassa evaṁ jānato evaṁ passato kāmāsavāpi cittaṁ vimuccati
 bhavāsavāpi cittaṁ vimuccati avijjāsavāpi cittaṁ vimuccati vimuttasmiṁ
 vimuttamiti ñāṇaṁ hoti khīṇā jāti vusitaṁ brahmacariyaṁ kataṁ
 karaṇīyaṁ nāparaṁ itthattāyāti pajānāti. Evaṁ kho bhikkhave
 saphalo upakkamo hoti saphalaṁ padhānaṁ.
      [27] Evaṁvādī 1- bhikkhave tathāgato evaṁvādiṁ bhikkhave tathāgataṁ
 dasa sahadhammikā pāsaṁsaṭṭhānaṁ āgacchanti. Sace bhikkhave sattā
 pubbe katahetu sukhadukkhaṁ paṭisaṁvedenti addhā bhikkhave tathāgato

  *  *  *  *  *  *
  Footnote:1 Ma. evaṁvādī bhikkhave tathāgatā evaṁvādīnaṁ bhikkhave tathāgatānaṁ.
-------------------------------------------------
[page 025]
 Pubbe sukatakammakārī yaṁ etarahi evarūpā anāsavā sukhā vedanā
 vedeti. Sace bhikkhave sattā issaranimmānahetu sukhadukkhaṁ
 paṭisaṁvedenti addhā bhikkhave tathāgato bhaddakena issarena nimmito
 yaṁ etarahi evarūpā anāsavā sukhā vedanā vedeti. Sace bhikkhave
 sattā saṅgatibhāvahetu sukhadukkhaṁ paṭisaṁvedenti addhā bhikkhave
 tathāgato kalyāṇasaṅgatiko yaṁ etarahi evarūpā anāsavā sukhā
 vedanā vedeti. Sace bhikkhave sattā abhijātihetu sukhadukkhaṁ
 paṭisaṁvedenti addhā bhikkhave tathāgato kalyāṇābhijātiko yaṁ
 etarahi evarūpā anāsavā sukhā vedanā vedeti. Sace bhikkhave
 sattā diṭṭhadhammūpakkamahetu sukhadukkhaṁ paṭisaṁvedenti addhā bhikkhave
 tathāgato kalyāṇadiṭṭhadhammūpakkamo yaṁ etarahi evarūpā anāsavā
 sukhā vedanā vedeti. Sace bhikkhave sattā pubbe katahetu
 sukhadukkhaṁ paṭisaṁvedenti pāsaṁso tathāgato no ce sattā
 pubbe katahetu sukhadukkhaṁ paṭisaṁvedenti pāsaṁso tathāgato. Sace
 bhikkhave sattā issaranimmānahetu sukhadukkhaṁ paṭisaṁvedenti pāsaṁso
 tathāgato no ce sattā issaranimmānahetu sukhadukkhaṁ paṭisaṁvedenti
 pāsaṁso tathāgato. Sace bhikkhave sattā saṅgatibhāvahetu sukhadukkhaṁ
 paṭisaṁvedenti pāsaṁso tathāgato no ce sattā saṅgatibhāvahetu
 sukhadukkhaṁ paṭisaṁvedenti pāsaṁso tathāgato. Sace bhikkhave sattā
 abhijātihetu sukhadukkhaṁ paṭisaṁvedenti pāsaṁso tathāgato no ce
-------------------------------------------------
[page 026]
 Sattā abhijātihetu sukhadukkhaṁ paṭisaṁvedenti pāsaṁso tathāgato.
 Sace bhikkhave sattā diṭṭhadhammūpakkamahetu < PTS. M II , 228 >sukhadukkhaṁ paṭisaṁvedenti
 pāsaṁso tathāgato no ce sattā diṭṭhadhammūpakkamahetu sukhadukkhaṁ
 paṭisaṁvedenti pāsaṁso tathāgato. Evaṁvādī bhikkhave tathāgato
 evaṁvādiṁ bhikkhave tathāgataṁ ime dasa sahadhammikā pāsaṁsaṭṭhānaṁ
 āgacchantīti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                   Devadahasuttaṁ niṭṭhitaṁ paṭhamaṁ.
                       ----------
-------------------------------------------------
[page 027]
                        Pañcattayasuttaṁ
      [28] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
      [29] Bhagavā etadavoca santi bhikkhave eke samaṇabrāhmaṇā
 aparantakappikā aparantānudiṭṭhino aparantaṁ ārabbha anekavihitāni
 adhimuttipadāni abhivadanti. Saññī attā hoti arogo parammaraṇāti
 ittheke abhivadanti. Asaññī attā hoti arogo parammaraṇāti
 ittheke abhivadanti. Nevasaññī nāsaññī attā hoti arogo
 parammaraṇāti ittheke abhivadanti. Sato vā pana sattassa
 ucchedaṁ vināsaṁ vibhavaṁ paññāpenti. Diṭṭhadhammanibbānaṁ vā
 paneke abhivadanti. Iti santaṁ vā attānaṁ paññāpenti arogaṁ
 parammaraṇā. Sato vā pana sattassa ucchedaṁ vināsaṁ vibhavaṁ
 paññāpenti. Diṭṭhadhammanibbānaṁ vā paneke abhivadanti. Iti
 imāni pañca hutvā tīṇi honti tīṇi hutvā pañca honti.
 Ayamuddeso pañcattayassa.
      [30] Tatra bhikkhave ye te samaṇabrāhmaṇā saññiṁ attānaṁ
 paññāpenti arogaṁ parammaraṇā rūpiṁ vā te bhonto
 samaṇabrāhmaṇā saññiṁ attānaṁ paññāpenti arogaṁ parammaraṇā
-------------------------------------------------
[page 028]
 Arūpiṁ vā te bhonto samaṇabrāhmaṇā saññiṁ attānaṁ
 paññāpenti arogaṁ parammaraṇā rūpiñca arūpiñca vā te bhonto
 samaṇabrāhmaṇā saññiṁ attānaṁ paññāpenti arogaṁ parammaraṇā
 nevarūpiṁ nārūpiṁ vā te bhonto samaṇabrāhmaṇā saññiṁ attānaṁ
 paññāpenti arogaṁ parammaraṇā ekattasaññiṁ vā te bhonto
 samaṇabrāhmaṇā saññiṁ attānaṁ paññāpenti arogaṁ parammaraṇā
 nānattasaññiṁ vā te bhonto samaṇabrāhmaṇā saññiṁ attānaṁ
 paññāpenti arogaṁ parammaraṇā parittasaññiṁ vā te bhonto
 samaṇabrāhmaṇā saññiṁ attānaṁ paññāpenti arogaṁ parammaraṇā
 appamāṇasaññiṁ vā te bhonto samaṇabrāhmaṇā saññiṁ attānaṁ
 paññāpenti arogaṁ parammaraṇā etaṁ vā panetesaṁ upātivattataṁ
 viññāṇakasiṇameke abhivadanti appamāṇaṁ aneñjaṁ 1-. Tayidaṁ bhikkhave
 tathāgato pajānāti ye kho te bhonto samaṇabrāhmaṇā saññiṁ
 attānaṁ paññāpenti arogaṁ parammaraṇā rūpiṁ vā te bhonto
 samaṇabrāhmaṇā saññiṁ attānaṁ paññāpenti arogaṁ parammaraṇā
 arūpiṁ vā te bhonto samaṇabrāhmaṇā saññiṁ attānaṁ
 paññāpenti arogaṁ parammaraṇā rūpiñca arūpiñca vā te bhonto
 samaṇabrāhmaṇā saññiṁ attānaṁ paññāpenti arogaṁ parammaraṇā
 nevarūpiṁ nārūpiṁ vā te bhonto samaṇabrāhmaṇā saññiṁ attānaṁ
 paññāpenti arogaṁ parammaraṇā ekattasaññiṁ vā te bhonto

  *  *  *  *  *  *
  Footnote:1 Ma. Yu. āneñjaṁ. aññattha īdisameva.
-------------------------------------------------
[page 029]
 Samaṇabrāhmaṇā saññiṁ attānaṁ paññāpenti arogaṁ parammaraṇā
 nānattasaññiṁ vā te bhonto samaṇabrāhmaṇā saññiṁ attānaṁ
 paññāpenti arogaṁ parammaraṇā parittasaññiṁ vā te bhonto
 samaṇabrāhmaṇā saññiṁ attānaṁ paññāpenti arogaṁ parammaraṇā
 appamāṇasaññiṁ vā te bhonto samaṇabrāhmaṇā saññiṁ attānaṁ
 paññāpenti arogaṁ parammaraṇā yā vā panetāsaṁ saññānaṁ
 parisuddhā paramā aggā anuttariyā < PTS. M II , 230 >akkhāyati yadi rūpasaññānaṁ yadi
 arūpasaññānaṁ yadi ekattasaññānaṁ yadi nānattasaññānaṁ natthi
 kiñcīti ākiñcaññāyatanameke abhivadanti appamāṇaṁ aneñjaṁ tayidaṁ
 saṅkhataṁ oḷārikaṁ atthi kho pana saṅkhārānaṁ nirodho atthetanti
 iti viditvā tassa nissaraṇadassāvī tathāgato tadupātivatto.
      [31] Tatra bhikkhave ye te samaṇabrāhmaṇā asaññiṁ attānaṁ
 paññāpenti arogaṁ parammaraṇā rūpiṁ vā te bhonto samaṇabrāhmaṇā
 asaññiṁ attānaṁ paññāpenti arogaṁ parammaraṇā
 arūpiṁ vā te bhonto samaṇabrāhmaṇā asaññiṁ attānaṁ
 paññāpenti arogaṁ parammaraṇā rūpiñca arūpiñca vā te bhonto
 samaṇabrāhmaṇā asaññiṁ attānaṁ paññāpenti arogaṁ parammaraṇā
 nevarūpiṁ nārūpiṁ vā te bhonto samaṇabrāhmaṇā asaññiṁ attānaṁ
 paññāpenti arogaṁ parammaraṇā. Tatra bhikkhave ye te
 samaṇabrāhmaṇā saññiṁ attānaṁ paññāpenti arogaṁ parammaraṇā
-------------------------------------------------
[page 030]
 Tesamete paṭikkosanti taṁ kissa hetu saññā rogo saññā
 gaṇḍo saññā sallaṁ etaṁ santaṁ etaṁ paṇītaṁ yadidaṁ asaññanti.
 Tayidaṁ bhikkhave tathāgato pajānāti ye kho te bhonto samaṇabrāhmaṇā
 asaññiṁ attānaṁ paññāpenti arogaṁ parammaraṇā
 rūpiṁ vā te bhonto samaṇabrāhmaṇā asaññiṁ attānaṁ paññāpenti
 arogaṁ parammaraṇā arūpiṁ vā te bhonto samaṇabrāhmaṇā
 asaññiṁ attānaṁ paññāpenti arogaṁ parammaraṇā rūpiñca
 arūpiñca vā te bhonto samaṇabrāhmaṇā asaññiṁ attānaṁ
 paññāpenti arogaṁ parammaraṇā nevarūpiṁ nārūpiṁ vā te bhonto
 samaṇabrāhmaṇā asaññiṁ attānaṁ paññāpenti arogaṁ parammaraṇā
 yo hi koci bhikkhave samaṇo vā brāhmaṇo vā evaṁ vadeyya
 ahamaññatra rūpā aññatra vedanāya aññatra saññāya aññatra
 saṅkhārehi aññatra viññāṇā 1- āgatiṁ vā gatiṁ vā cutiṁ vā
 upapattiṁ vā vuddhiṁ vā virūḷhiṁ vā vepullaṁ vā paññāpessāmīti
 netaṁ ṭhānaṁ vijjati tayidaṁ saṅkhataṁ oḷārikaṁ atthi kho pana
 saṅkhārānaṁ < PTS. M II , 231 >nirodho atthetanti iti viditvā tassa nissaraṇadassāvī
 tathāgato tadupātivatto.
      [32] Tatra bhikkhave ye te samaṇabrāhmaṇā nevasaññiṁ
 nāsaññiṁ attānaṁ paññāpenti arogaṁ parammaraṇā rūpiṁ vā te
 bhonto samaṇabrāhmaṇā nevasaññiṁ nāsaññiṁ attānaṁ paññāpenti

  *  *  *  *  *  *
  Footnote:1 Ma. Yu. viññāṇassa. Po. viññāṇena.
-------------------------------------------------
[page 031]
 Arogaṁ parammaraṇā arūpiṁ vā te bhonto samaṇabrāhmaṇā
 nevasaññiṁ nāsaññiṁ attānaṁ paññāpenti arogaṁ parammaraṇā
 rūpiñca arūpiñca vā te bhonto samaṇabrāhmaṇā nevasaññiṁ
 nāsaññiṁ attānaṁ paññāpenti 1- arogaṁ parammaraṇā nevarūpiṁ
 nārūpiṁ vā te bhonto samaṇabrāhmaṇā nevasaññiṁ nāsaññiṁ
 attānaṁ paññāpenti arogaṁ parammaraṇā. Tatra bhikkhave ye te
 samaṇabrāhmaṇā saññiṁ attānaṁ paññāpenti arogaṁ parammaraṇā
 tesamete paṭikkosanti yepi te bhonto samaṇabrāhmaṇā
 asaññiṁ attānaṁ paññāpenti arogaṁ parammaraṇā tesamete
 paṭikkosanti taṁ kissa hetu saññā rogo saññā gaṇḍo
 saññā sallaṁ asaññā sammoho etaṁ santaṁ etaṁ paṇītaṁ
 yadidaṁ nevasaññānāsaññāti. Tayidaṁ bhikkhave tathāgato abhijānāti 2-
 ye kho te bhonto samaṇabrāhmaṇā nevasaññiṁ nāsaññiṁ attānaṁ
 paññāpenti arogaṁ parammaraṇā rūpiṁ vā te bhonto
 samaṇabrāhmaṇā nevasaññiṁ nāsaññiṁ attānaṁ paññāpenti arogaṁ
 parammaraṇā arūpiṁ vā te bhonto samaṇabrāhmaṇā nevasaññiṁ
 nāsaññiṁ attānaṁ paññāpenti arogaṁ parammaraṇā rūpiñca
 arūpiñca vā te bhonto samaṇabrāhmaṇā nevasaññiṁ nāsaññiṁ
 attānaṁ paññāpenti arogaṁ parammaraṇā nevarūpiṁ nārūpiṁ vā te
 bhonto samaṇabrāhmaṇā nevasaññiṁ nāsaññiṁ attānaṁ paññāpenti

  *  *  *  *  *  *
  Footnote:1 Po. Ma. paññapenti. sabbattha īdisameva. 2 katthaci pajānātīti dissati.
-------------------------------------------------
[page 032]
 Arogaṁ parammaraṇā ye hi keci bhikkhave samaṇā vā brāhmaṇā vā
 diṭṭhasutamutaviññātabbasaṅkhāramattena etassa āyatanassa upasampadaṁ
 paññāpenti byasanaṁ hetaṁ bhikkhave akkhāyati etassa āyatanassa
 upasampadāya < PTS. M II , 232 >na hetaṁ bhikkhave āyatanaṁ saṅkhārasamāpatti
 pattabbamakkhāyati saṅkhārāvasesasamāpattipattabbametaṁ bhikkhave
 āyatanamakkhāyati. Tayidaṁ saṅkhataṁ oḷārikaṁ atthi kho pana
 saṅkhārānaṁ nirodho atthetanti iti viditvā tassa nissaraṇadassāvī
 tathāgato tadupātivatto.
      [33] Tatra bhikkhave ye te samaṇabrāhmaṇā sato sattassa
 ucchedaṁ vināsaṁ vibhavaṁ paññāpenti tatra bhikkhave ye te
 samaṇabrāhmaṇā saññiṁ attānaṁ paññāpenti arogaṁ parammaraṇā
 tesamete paṭikkosanti yepi te bhonto samaṇabrāhmaṇā asaññiṁ
 attānaṁ paññāpenti arogaṁ parammaraṇā tesamete paṭikkosanti
 yepi te bhonto samaṇabrāhmaṇā nevasaññiṁ nāsaññiṁ attānaṁ
 paññāpenti arogaṁ parammaraṇā tesamete paṭikkosanti taṁ
 kissa hetu sabbepime bhonto samaṇabrāhmaṇā uddhaṁ parāmasanti 1-
 āsattiṁyeva abhivadanti iti pecca bhavissāma iti pecca
 bhavissāmāti. Seyyathāpi nāma vānijassa vānijjāya gacchato evaṁ
 hoti ito me idaṁ bhavissati iminā idaṁ lacchāmīti evameva
 khome bhonto samaṇabrāhmaṇā vānijūpamaṁ maññe paṭibhanti iti

  *  *  *  *  *  *
  Footnote:1 Ma. uddhaṁ saraṁ āsattiṁyeva. Yu. uddhaṁ sarā āsattiṁyeva.
-------------------------------------------------
[page 033]
 Pecca bhavissāma iti pecca bhavissāmāti. Tayidaṁ bhikkhave tathāgato
 abhijānāti ye kho te bhonto samaṇabrāhmaṇā sato sattassa
 ucchedaṁ vināsaṁ vibhavaṁ paññāpenti te sakkāyabhayā sakkāyaparijegucchā
 sakkāyaññeva anuparidhāvanti anuparivattanti. Seyyathāpi
 nāma sā 1- gaddalabandho daḷhe thambhe vā khīle vā upanibandho < PTS. M II , 233 >tameva
 thambhaṁ vā khīlaṁ vā anuparidhāvati anuparivattati evamevime bhonto
 samaṇabrāhmaṇā sakkāyabhayā sakkāyaparijegucchā sakkāyaññeva
 anuparidhāvanti anuparivattanti. Tayidaṁ saṅkhataṁ oḷārikaṁ atthi
 kho pana saṅkhārānaṁ nirodho atthetanti iti viditvā tassa
 nissaraṇadassāvī tathāgato tadupātivatto.
      [34] Ye hi keci bhikkhave samaṇā vā brāhmaṇā vā
 aparantakappikā aparantānudiṭṭhino aparantaṁ ārabbha anekavihitāni
 adhimuttipadāni abhivadanti sabbe te imāneva pañcāyatanāni
 abhivadanti etesaṁ vā aññataraṁ. Santi bhikkhave eke samaṇabrāhmaṇā
 pubbantakappikā pubbantānudiṭṭhino pubbantaṁ ārabbha
 anekavihitāni adhimuttipadāni abhivadanti. Sassato attā ca
 loko ca idameva saccaṁ moghamaññanti ittheke abhivadanti.
 Assassato attā ca loko ca idameva saccaṁ moghamaññanti
 ittheke abhivadanti. Sassato ca assassato ca attā ca
 loko ca idameva saccaṁ moghamaññanti ittheke abhivadanti.

  *  *  *  *  *  *
  Footnote:1 Ma. gaddulabaddho. Yu. gaddūlabaddho.
-------------------------------------------------
[page 034]
 Nevasassato nāssassato attā ca loko ca idameva saccaṁ
 moghamaññanti ittheke abhivadanti. Antavā attā ca loko ca
 idameva saccaṁ moghamaññanti ittheke abhivadanti. Anantavā
 attā ca loko ca idameva saccaṁ moghamaññanti ittheke
 abhivadanti. Antavā ca anantavā ca attā ca loko ca
 idameva saccaṁ moghamaññanti ittheke abhivadanti. Nevantavā
 nānantavā attā ca loko ca idameva saccaṁ moghamaññanti
 ittheke abhivadanti. Ekattasaññī attā ca loko ca idameva
 saccaṁ moghamaññanti ittheke abhivadanti. Nānattasaññī attā ca
 loko ca idameva saccaṁ moghamaññanti ittheke abhivadanti.
 Parittasaññī attā ca loko ca idameva saccaṁ moghamaññanti
 ittheke abhivadanti. Appamāṇasaññī attā ca loko ca idameva
 saccaṁ moghamaññanti ittheke abhivadanti. Ekantasukhī attā ca
 loko ca idameva saccaṁ moghamaññanti ittheke abhivadanti.
 Ekantadukkhī attā ca loko ca idameva < PTS. M II , 234 >saccaṁ moghamaññanti
 ittheke abhivadanti. Sukhadukkhī attā ca loko ca idameva
 saccaṁ moghamaññanti ittheke abhivadanti. Adukkhamasukhī attā ca
 loko ca idameva saccaṁ moghamaññanti ittheke abhivadanti.
      [35] Tatra bhikkhave ye te samaṇabrāhmaṇā evaṁvādino
 evaṁdiṭṭhino sassato attā ca loko ca idameva saccaṁ
-------------------------------------------------
[page 035]
 Moghamaññanti tesaṁ vata aññatreva saddhāya aññatra ruciyā
 aññatra anussavā aññatra ākāraparivitakkā aññatra diṭṭhinijjhānakkhantiyā
 paccattaññeva ñāṇaṁ bhavissati parisuddhaṁ pariyodātanti
 netaṁ ṭhānaṁ vijjati. Paccattaṁ kho pana bhikkhave ñāṇe
 asati parisuddhe pariyodāte yadapi te bhonto samaṇabrāhmaṇā
 tattha ñāṇabhāgamattameva pariyodapenti tadapi tesaṁ bhavataṁ samaṇabrāhmaṇānaṁ
 upādānamakkhāyati. Tayidaṁ saṅkhataṁ oḷārikaṁ atthi
 kho pana saṅkhārānaṁ nirodho atthetanti iti viditvā tassa
 nissaraṇadassāvī tathāgato tadupātivatto.
      [36] Tatra bhikkhave ye te samaṇabrāhmaṇā evaṁvādino
 evaṁdiṭṭhino assassato attā ca loko ca idameva saccaṁ
 moghamaññanti .pe. Sassato ca assassato ca attā ca
 loko ca ... Nevasassato ca nāssassato ca attā ca loko ca ...
 Antavā attā ca loko ca ... Anantavā attā ca loko ca ...
 Antavā ca anantavā ca attā ca loko ca ... Nevantavā nānantavā
 attā ca loko ca ... Ekattasaññī attā ca loko ca ...
 Nānattasaññī attā ca loko ca ... Parittasaññī attā ca
 loko ca ... Appamāṇasaññī attā ca loko ca ... Ekantasukhī
 attā ca loko ca ... Ekantadukkhī attā ca loko ca ...
 Sukhadukkhī attā ca loko ca ... Adukkhamasukhī attā ca loko ca
-------------------------------------------------
[page 036]
 Idameva saccaṁ moghamaññanti tesaṁ vata aññatreva saddhāya
 aññatra ruciyā aññatara anussavā aññatra ākāraparivitakkā
 aññatra diṭṭhinijjhānakkhantiyā paccattaññeva ñāṇaṁ bhavissati
 parisuddhaṁ pariyodātanti netaṁ < PTS. M II , 235 >ṭhānaṁ vijjati. Paccattaṁ kho pana
 bhikkhave ñāṇe asati parisuddhe pariyodāte yadapi te bhonto
 samaṇabrāhmaṇā tattha ñāṇabhāgamattameva pariyodapenti tadapi
 tesaṁ bhavataṁ samaṇabrāhmaṇānaṁ upādānamakkhāyati. Tayidaṁ saṅkhataṁ
 oḷārikaṁ atthi kho pana saṅkhārānaṁ nirodho atthetanti iti
 viditvā tassa nissaraṇadassāvī tathāgato tadupātivatto.
      [37] Idha bhikkhave ekacco samaṇo vā brāhmaṇo vā
 pubbantānudiṭṭhīnañca paṭinissaggā aparantānudiṭṭhīnañca paṭinissaggā
 sabbaso kāmasaññojanānaṁ anadhiṭṭhānā pavivekaṁ pītiṁ upasampajja
 viharati etaṁ santaṁ etaṁ paṇītaṁ yadidaṁ pavivekaṁ pītiṁ upasampajja
 viharāmīti. Tassa sā pavivekā pīti nirujjhati pavivekāya pītiyā
 nirodhā uppajjati domanassaṁ domanassassa nirodhā uppajjati
 pavivekā pīti. Seyyathāpi bhikkhave yaṁ chāyā jahati taṁ ātapo
 pharati yaṁ ātapo jahati taṁ chāyā pharati evameva kho bhikkhave
 pavivekāya pītiyā nirodhā uppajjati domanassaṁ domanassassa nirodhā
 uppajjati pavivekā pīti. Tayidaṁ bhikkhave tathāgato pajānāti
 ayaṁ kho bhavaṁ samaṇo vā brāhmaṇo vā pubbantānudiṭṭhīnañca
-------------------------------------------------
[page 037]
 Paṭinissaggā aparantānudiṭṭhīnañca paṭinissaggā sabbaso kāmasaññojanānaṁ
 anadhiṭṭhānā pavivekaṁ pītiṁ upasampajja viharati etaṁ
 santaṁ etaṁ paṇītaṁ yadidaṁ pavivekaṁ pītiṁ upasampajja viharāmīti. Tassa
 sā pavivekā pīti nirujjhati pavivekāya pītiyā nirodhā uppajjati
 domanassaṁ domanassassa nirodhā uppajjati pavivekā pīti. Tayidaṁ
 saṅkhataṁ oḷārikaṁ atthi kho pana saṅkhārānaṁ nirodho atthetanti
 iti viditvā tassa nissaraṇadassāvī tathāgato tadupātivatto.
      [38] Idha pana bhikkhave ekacco samaṇo vā brāhmaṇo vā
 pubbantānudiṭṭhīnañca paṭinissaggā aparantānudiṭṭhīnañca paṭinissaggā
 sabbaso kāmasaññojanānaṁ anadhiṭṭhānā pavivekāya pītiyā samatikkamā
 nirāmisaṁ sukhaṁ upasampajja viharati etaṁ santaṁ etaṁ paṇītaṁ yadidaṁ
 nirāmisaṁ sukhaṁ upasampajja viharāmīti. Tassa taṁ nirāmisaṁ sukhaṁ
 nirujjhati nirāmisassa sukhassa nirodhā uppajjati pavivekā pīti
 pavivekāya pītiyā nirodhā uppajjati nirāmisaṁ < PTS. M II , 236 >sukhaṁ. Seyyathāpi
 bhikkhave yaṁ chāyā jahati taṁ ātapo pharati yaṁ ātapo jahati
 taṁ chāyā pharati evameva kho bhikkhave nirāmisassa sukhassa nirodhā
 uppajjati pavivekā pīti pavivekāya pītiyā nirodhā uppajjati
 nirāmisaṁ sukhaṁ. Tayidaṁ bhikkhave tathāgato pajānāti ayaṁ kho bhavaṁ
 samaṇo vā brāhmaṇo vā pubbantānudiṭṭhīnañca paṭinissaggā
 aparantānudiṭṭhīnañca paṭinissaggā sabbaso kāmasaññojanānaṁ
-------------------------------------------------
[page 038]
 Anadhiṭṭhānā pavivekāya pītiyā samatikkamā nirāmisaṁ sukhaṁ upasampajja
 viharati etaṁ santaṁ etaṁ paṇītaṁ yadidaṁ nirāmisaṁ sukhaṁ upasampajja
 viharāmīti. Tassa taṁ nirāmisaṁ sukhaṁ nirujjhati nirāmisassa sukhassa
 nirodhā uppajjati pavivekā pīti pavivekāya pītiyā nirodhā
 uppajjati nirāmisaṁ sukhaṁ. Tayidaṁ saṅkhataṁ oḷārikaṁ atthi kho pana
 saṅkhārānaṁ nirodho atthetanti iti viditvā tassa nissaraṇadassāvī
 tathāgato tadupātivatto.
      [39] Idha pana bhikkhave ekacco samaṇo vā brāhmaṇo vā
 pubbantānudiṭṭhīnañca paṭinissaggā aparantānudiṭṭhīnañca paṭinissaggā
 sabbaso kāmasaññojanānaṁ anadhiṭṭhānā pavivekāya pītiyā samatikkamā
 nirāmisassa sukhassa samatikkamā adukkhamasukhaṁ vedanaṁ upasampajja viharati
 etaṁ santaṁ etaṁ paṇītaṁ yadidaṁ adukkhamasukhaṁ vedanaṁ upasampajja
 viharāmīti. Tassa sā adukkhamasukhā vedanā nirujjhati adukkhamasukhāya
 vedanāya nirodhā uppajjati nirāmisaṁ sukhaṁ nirāmisassa
 sukhassa nirodhā uppajjati adukkhamasukhā vedanā. Seyyathāpi
 bhikkhave yaṁ chāyā jahati taṁ ātapo pharati yaṁ ātapo jahati
 taṁ chāyā pharati evameva kho bhikkhave adukkhamasukhāya vedanāya
 nirodhā uppajjati nirāmisaṁ sukhaṁ nirāmisassa sukhassa nirodhā
 uppajjati adukkhamasukhā vedanā. Tayidaṁ bhikkhave tathāgato pajānāti
 ayaṁ kho bhavaṁ samaṇo vā brāhmaṇo vā pubbantānudiṭṭhīnañca
-------------------------------------------------
[page 039]
 Paṭinissaggā aparantānudiṭṭhīnañca paṭinissaggā sabbaso kāmasaññojanānaṁ
 anadhiṭṭhānā pavivekāya pītiyā samatikkamā nirāmisassa
 sukhassa samatikkamā adukkhamasukhaṁ vedanaṁ upasampajja viharati etaṁ
 santaṁ etaṁ paṇītaṁ yadidaṁ < PTS. M II , 237 >adukkhamasukhaṁ vedanaṁ upasampajja viharāmīti.
 Tassa sā adukkhamasukhā vedanā nirujjhati adukkhamasukhāya vedanāya
 nirodhā uppajjati nirāmisaṁ sukhaṁ nirāmisassa sukhassa nirodhā
 uppajjati adukkhamasukhā vedanā. Tayidaṁ saṅkhataṁ oḷārikaṁ atthi
 kho pana saṅkhārānaṁ nirodho atthetanti iti viditvā tassa
 nissaraṇadassāvī tathāgato tadupātivatto.
      [40] Idha pana bhikkhave ekacco samaṇo vā brāhmaṇo vā
 pubbantānudiṭṭhīnañca paṭinissaggā aparantānudiṭṭhīnañca paṭinissaggā
 sabbaso kāmasaññojanānaṁ anadhiṭṭhānā pavivekāya pītiyā samatikkamā
 nirāmisassa sukhassa samatikkamā adukkhamasukhāya vedanāya samatikkamā
 santohamasmi nibbutohamasmi anupādānohamasmīti samanupassati.
 Tayidaṁ bhikkhave tathāgato pajānāti ayaṁ kho bhavaṁ samaṇo vā
 brāhmaṇo vā pubbantānudiṭṭhīnañca paṭinissaggā aparantānudiṭṭhīnañca
 paṭinissaggā sabbaso kāmasaññojanānaṁ anadhiṭṭhānā
 pavivekāya pītiyā samatikkamā nirāmisassa sukhassa samatikkamā
 adukkhamasukhāya vedanāya samatikkamā santohamasmi nibbutohamasmi
 anupādānohamasmīti samanupassati. Addhā ayamāyasmā nibbānasappāyameva
-------------------------------------------------
[page 040]
 Paṭipadaṁ abhivadati atha [1]- panāyaṁ bhavaṁ samaṇo vā
 brāhmaṇo vā pubbantānudiṭṭhiṁ vā upādiyamāno upādiyati
 aparantānudiṭṭhiṁ vā upādiyamāno upādiyati kāmasaññojanaṁ vā
 upādiyamāno upādiyati pavivekaṁ vā pītiṁ upādiyamāno upādiyati
 nirāmisaṁ vā sukhaṁ upādiyamāno upādiyati adukkhamasukhaṁ vā vedanaṁ
 upādiyamāno upādiyati. Yañca kho ayamāyasmā santohamasmi
 nibbutohamasmi anupādānohamasmīti samanupassati tadapi imassa
 bhoto samaṇabrāhmaṇassa upādānamakkhāyati. Tayidaṁ saṅkhataṁ
 oḷārikaṁ atthi kho pana saṅkhārānaṁ nirodho atthetanti iti
 viditvā tassa nissaraṇadassāvī tathāgato tadupātivatto.
      [41] Idaṁ kho pana bhikkhave tathāgatena anuttaraṁ santaṁ 2- varaṁ padaṁ
 abhisambuddhaṁ yadidaṁ channaṁ phassāyatanānaṁ samudayañca atthaṅgamañca
 assādañca ādīnavañca nissaraṇañca yathābhūtaṁ viditvā anupādāvimokkho 3-
 tayidaṁ bhikkhave tathāgatena anuttaraṁ santaṁ varaṁ < PTS. M II , 238 >padaṁ
 abhisambuddhaṁ yadidaṁ channaṁ phassāyatanānaṁ samudayañca atthaṅgamañca
 assādañca ādīnavañca nissaraṇañca yathābhūtaṁ viditvā anupādāvimokkhoti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                  Pañcattayasuttaṁ niṭṭhitaṁ dutiyaṁ.
                        ---------

  *  *  *  *  *  *
  Footnote:1 Ma. Yu. casaddo atthi. 2 Ma. Yu. santivarapadaṁ. 3 Ma. vimokkhoti. tayidaṁ
 bhikkhave ... vimokkhoti ime pāṭhā natthi.
-------------------------------------------------
[page 041]
                         Kintisuttaṁ
      [42] Evamme sutaṁ ekaṁ samayaṁ bhagavā kusinārāyaṁ viharati
 baliharaṇe vanasaṇḍe. Tatra kho bhagavā bhikkhū āmantesi
 bhikkhavoti. Bhadanteti te bhikkhū bhagavato paccassosuṁ. Bhagavā
 etadavoca kinti vo bhikkhave mayi hoti cīvarahetu vā samaṇo
 gotamo dhammaṁ deseti piṇḍapātahetu vā samaṇo gotamo dhammaṁ
 deseti senāsanahetu vā samaṇo gotamo dhammaṁ deseti iti
 bhavābhavahetu vā samaṇo gotamo dhammaṁ desetīti. Na kho
 no bhante bhagavati evaṁ hoti cīvarahetu vā samaṇo gotamo
 dhammaṁ deseti piṇḍapātahetu vā samaṇo gotamo dhammaṁ deseti
 senāsanahetu vā samaṇo gotamo dhammaṁ deseti iti bhavābhavahetu
 vā samaṇo gotamo dhammaṁ desetīti.
      [43] Na ca kira vo bhikkhave mayi evaṁ hoti cīvarahetu vā
 samaṇo gotamo dhammaṁ deseti piṇḍapātahetu vā samaṇo gotamo
 dhammaṁ deseti senāsanahetu vā samaṇo gotamo dhammaṁ deseti
 iti bhavābhavahetu vā samaṇo gotamo dhammaṁ desetīti atha
 kinticarahi 1- vo bhikkhave mayi hotīti. Evaṁ kho no bhante bhagavati
 hoti anukampako bhagavā hitesī anukampaṁ upādāya dhammaṁ desetīti.

  *  *  *  *  *  *
  Footnote:1 Yu. carahīti na dissati. Ma. kiñcarahīti dissati.
-------------------------------------------------
[page 042]
      [44] Evañca kira vo bhikkhave mayi hoti anukampako bhagavā
 hitesī anukampaṁ upādāya dhammaṁ desetīti tasmātiha bhikkhave ye vo
 mayā dhammā abhiññā desitā seyyathīdaṁ cattāro satipaṭṭhānā
 cattāro *- sammappadhānā cattāro iddhipādā pañcindriyāni pañca
 balāni satta < PTS. M II , 239 >bojjhaṅgā ariyo aṭṭhaṅgiko maggo tattha sabbeheva
 samaggehi sammodamānehi avivadamānehi sikkhitabbaṁ. Tesañca vo
 bhikkhave samaggānaṁ sammodamānānaṁ avivadamānānaṁ sikkhataṁ siyuṁ 1- dve
 bhikkhū abhidhamme nānāvādā.
      [45] Tatra ce tumhākaṁ evamassa imesaṁ kho āyasmantānaṁ
 atthato ceva nānaṁ byañjanato ca nānanti tattha yaṁ bhikkhu suvacataraṁ
 maññeyyātha so upasaṅkamitvā evamassa vacanīyo āyasmantānaṁ
 kho atthato ceva nānaṁ byañjanato ca nānaṁ tadimināpetaṁ
 āyasmanto jānātha yathā atthato ca 2- nānaṁ byañjanato ca nānaṁ
 mā āyasmanto vivādaṁ āpajjitthāti. Athāparesaṁ ekatopakkhikānaṁ
 bhikkhūnaṁ yaṁ bhikkhuṁ suvacataraṁ maññeyyātha so upasaṅkamitvā evamassa
 vacanīyo āyasmantānaṁ kho atthato ceva nānaṁ byañjanato ca
 nānaṁ tadimināpetaṁ āyasmanto jānātha yathā atthato ca 3- nānaṁ
 byañjanato ca nānaṁ mā āyasmanto vivādaṁ āpajjitthāti. Iti
 duggahitaṁ duggahitato dhāretabbaṁ [4]- duggahitaṁ duggahitato dhāretvā [4]-
 yo dhammo yo vinayo so bhāsitabbo.

  *  *  *  *  *  *
  Footnote:1 Ma. Yu. siyaṁsu. 2-3 Ma. Yu. ceva. 4 etthantare Po. sugahitaṁ ... dhāretabbaṁ
 sugahitaṁ ... dhāretvā. Ma. sugahitaṁ ... dhāretabbaṁ duggahitaṁ ... sugahitaṁ ...
 dhāretvā.
 * mīkārkkhag cattaro peḌna cattāro
-------------------------------------------------
[page 043]
      [46] Tatra ce tumhākaṁ evamassa imesaṁ kho āyasmantānaṁ
 atthato hi kho nānaṁ byañjanato sametīti tattha yaṁ bhikkhuṁ suvacataraṁ
 maññeyyātha so upasaṅkamitvā evamassa vacīyo āyasmantānaṁ
 kho atthato hi kho nānaṁ byañjanato sameti tadimināpetaṁ
 āyasmanto jānātha yathā atthato hi kho nānaṁ byañjanato sameti
 mā āyasmanto vivādaṁ āpajjitthāti. Athāparesaṁ ekatopakkhikānaṁ
 bhikkhūnaṁ yaṁ bhikkhuṁ suvacataraṁ maññeyyātha so upasaṅkamitvā evamassa
 vacanīyo āyasmantānaṁ kho atthato hi kho nānaṁ byañjanato sameti
 tadimināpetaṁ āyasmanto jānātha yathā atthato hi kho nānaṁ
 byañjanato sameti mā āyasmanto vivādaṁ āpajjitthāti.
 Iti duggahitaṁ duggahitato dhāretabbaṁ sugahitaṁ sugahitato dhāretabbaṁ
 duggahitaṁ duggahitato dhāretvā sugahitaṁ sugahitato dhāretvā yo
 dhammo yo vinayo so bhāsitabbo.
      [47] Tatra ce tumhākaṁ evamassa imesaṁ kho āyasmantānaṁ
 atthato hi kho sameti byañjanato nānanti. Tattha yaṁ bhikkhuṁ suvacataraṁ
 maññeyyātha so upasaṅkamitvā evamassa vacanīyo āyasmantānaṁ
 kho atthato hi kho sameti byañjanato nānaṁ tadimināpetaṁ
 āyasmanto jānātha yathā atthato hi kho sameti byañjanato
 nānaṁ appamattakaṁ kho panetaṁ yadidaṁ byañjanaṁ mā āyasmanto
 appamattake 1- vivādaṁ āpajjitthāti. Athāparesaṁ ekatopakkhikānaṁ

  *  *  *  *  *  *
  Footnote:1 Yu. appamattakehi.
-------------------------------------------------
[page 044]
 Bhikkhūnaṁ yaṁ bhikkhuṁ suvacataraṁ maññeyyātha so upasaṅkamitvā evamassa
 vacanīyo āyasmantānaṁ kho atthato hi kho sameti byañjanato
 nānaṁ tadimināpetaṁ āyasmanto jānātha atthato hi kho sameti
 byañjanato nānaṁ appamattakaṁ kho panetaṁ yadidaṁ byañjanaṁ mā
 āyasmanto appamattake vivādaṁ āpajjitthāti. Iti sugahitaṁ
 sugahitato dhāretabbaṁ duggahitaṁ duggahitato dhāretabbaṁ sugahitaṁ
 sugahitato dhāretvā duggahitaṁ duggahitato dhāretvā yo dhammo
 yo vinayo so bhāsitabbo.
      [48] Tatra ce tumhākaṁ evamassa imesaṁ kho āyasmantānaṁ
 atthato ceva sameti byañjanato ca sametīti. Tattha yaṁ bhikkhuṁ suvacataraṁ
 maññeyyātha so upasaṅkamitvā evamassa vacanīyo āyasmantānaṁ
 kho atthato ceva sameti byañjanato ca sameti tadimināpetaṁ
 āyasmanto jānātha yathā atthato ceva sameti byañjanato ca
 sameti mā āyasmanto vivādaṁ āpajjitthāti. Athāparesaṁ
 ekatopakkhikānaṁ bhikkhūnaṁ yaṁ bhikkhuṁ suvacataraṁ maññeyyātha so
 upasaṅkamitvā evamassa vacanīyo āyasmantānaṁ kho atthato ceva
 sameti byañjanato ca sameti tadimināpetaṁ āyasmanto jānātha
 yathā atthato ceva sameti byañjanato ca sameti mā āyasmanto
 vivādaṁ āpajjitthāti. Iti sugahitaṁ sugahitato dhāretabbaṁ sugahitaṁ
 sugahitato dhāretvā yo dhammo yo vinayo so bhāsitabbo.
-------------------------------------------------
[page 045]
      [49] Tesañca vo bhikkhave samaggānaṁ sammodamānānaṁ avivadamānānaṁ
 sikkhataṁ siyā aññatarassa bhikkhuno āpatti siyā vītikkamo.
 Tatra bhikkhave na codanāya coditabbaṁ 1- puggalo upaparikkhitabbo
 iti mayhañca avihesā bhavissati parassa ca puggalassa anupaghāto
 paro hi puggalo akkodhano anupanāhī adaḷhadiṭṭhī 2- supaṭinissaggī
 sakkomi cāhaṁ etaṁ puggalaṁ akusalā vuṭṭhāpetvā kusale patiṭṭhāpetunti.
 Sace bhikkhave evamassa kallaṁ vacanāya. Sace pana
 bhikkhave evamassa mayhaṁ kho avihesā bhavissati parassa ca puggalassa
 upaghāto paro hi puggalo kodhano upanāhī daḷhadiṭṭhī supaṭinissaggī
 sakkomi cāhaṁ etaṁ puggalaṁ akusalā vuṭṭhāpetvā kusale
 patiṭṭhāpetuṁ appamattakaṁ kho panetaṁ yadidaṁ parassa puggalassa
 upaghāto atha kho etadeva bahutaraṁ svāhaṁ sakkomi etaṁ
 puggalaṁ akusalā vuṭṭhāpetvā kusale patiṭṭhāpetunti. Sace bhikkhave
 evamassa kallaṁ vacanāya. Sace pana bhikkhave evamassa mayhaṁ
 kho vihesā bhavissati parassa puggalassa anupaghāto paro hi
 puggalo akkodhano anupanāhī daḷhadiṭṭhī supaṭinissaggī sakkomi
 cāhaṁ etaṁ puggalaṁ akusalā vuṭṭhāpetvā kusale patiṭṭhāpetuṁ
 appamattakaṁ kho panetaṁ yadidaṁ mayhaṁ vihesā atha kho etadeva
 bahutaraṁ svāhaṁ sakkomi etaṁ puggalaṁ akusalā vuṭṭhāpetvā kusale

  *  *  *  *  *  *
  Footnote:1 Sī. taritabubaṁ. 2 Sī. adandadiṭṭhī. Yu. adandhadiṭṭhīti dissati.
-------------------------------------------------
[page 046]
 Patiṭṭhāpetunti. Sace bhikkhave evamassa kallaṁ vacanāya. Sace pana
 bhikkhave evamassa mayhañca < PTS. M II , 242 >kho vihesā bhavissati parassa ca
 puggalassa upaghāto paro hi puggalo kodhano upanāhī daḷhadiṭṭhī
 duppaṭinissaggī sakkomi cāhaṁ etaṁ puggalaṁ akusalā vuṭṭhāpetvā
 kusale patiṭṭhāpetuṁ appamattakaṁ kho panetaṁ yadidaṁ mayhañca vihesā [1]-
 parassa ca puggalassa upaghāto atha kho etadeva bahutaraṁ svāhaṁ
 sakkomi etaṁ puggalaṁ akusalā vuṭṭhāpetvā kusale patiṭṭhāpetunti.
 Sace bhikkhave evamassa kallaṁ vacanāya. Sace pana bhikkhave
 evamassa mayhañca kho vihesā bhavissati parassa ca puggalassa
 upaghāto paro hi puggalo kodhano upanāhī daḷhadiṭṭhī duppaṭinissaggī
 na cāhaṁ sakkomi etaṁ puggalaṁ akusalā vuṭṭhāpetvā kusale
 patiṭṭhāpetunti. Evarūpe [2]- puggale upekkhā nātimaññitabbā.
      [50] Tesañca vo bhikkhave samaggānaṁ sammodamānānaṁ avivadamānānaṁ
 sikkhataṁ aññamaññassa vacīsaṅkhāro 3- uppajjeyya diṭṭhipaḷāso
 cetaso āghāto appaccayo anabhiraddhi. Tattha ekatopakkhikānaṁ
 bhikkhūnaṁ yaṁ bhikkhuṁ suvacataraṁ maññeyyātha so upasaṅkamitvā evamassa
 vacanīyo yanno āvuso amhākaṁ samaggānaṁ sammodamānānaṁ
 avivadamānānaṁ sikkhataṁ aññamaññassa 3- vacīsaṅkhāro uppanno diṭṭhipaḷāso
 cetaso āghāto appaccayo anabhiraddhi taṁ jānamāno
 samaṇo garaheyyāti. Sammā byākaramāno bhikkhave bhikkhu evaṁ

  *  *  *  *  *  *
  Footnote:1 Ma. etthantare bhavissatīti dissati. 2 Ma. Yu. etthantare bhikkhaveti
 ālapanaṁ dissati. 3 Ma. sabbattha vacīsaṅkhāro.
-------------------------------------------------
[page 047]
 Byākareyya yanno āvuso amhākaṁ samaggānaṁ sammodamānānaṁ
 avivadamānānaṁ sikkhataṁ aññamaññassa vacīsaṅkhāro uppanno diṭṭhipaḷāso
 cetaso āghāto appaccayo anabhiraddhi taṁ jānamāno
 samaṇo garaheyyāti. Etampanāvuso dhammaṁ appahāya nibbānaṁ
 sacchikareyyāti. Sammā byākaramāno bhikkhave bhikkhu evaṁ byākareyya
 etaṁ kho āvuso dhammaṁ appahāya na nibbānaṁ sacchikareyyāti.
 Athāparesaṁ ekatopakkhikānaṁ bhikkhūnaṁ yaṁ bhikkhuṁ suvacataraṁ maññeyyātha
 so upasaṅkamitvā evamassa vacanīyo yanno āvuso amhākaṁ
 samaggānaṁ sammodamānānaṁ avivadamānānaṁ sikkhataṁ aññamaññassa
 vacīsaṅkhāro uppanno diṭṭhipaḷāso cetaso āghāto appaccayo
 anabhiraddhi taṁ jānamāno samaṇo garaheyyāti. Sammā byākaramāno
 bhikkhave bhikkhu evaṁ byākareyya yanno āvuso amhākaṁ
 samaggānaṁ sammodamānānaṁ avivadamānānaṁ sikkhataṁ aññamaññassa
 vacīsaṅkhāro uppanno diṭṭhipaḷāso cetaso āghāto appaccayo
 anabhiraddhi taṁ jānamāno samaṇo garaheyyāti. Etampanāvuso
 dhammaṁ appahāya [1]- nibbānaṁ < PTS. M II , 243 >sacchikareyyāti sammā byākaramāno
 bhikkhave bhikkhu evaṁ byākareyya etaṁ kho āvuso dhammaṁ appahāya
 na nibbānaṁ sacchikareyyāti. Tañce bhikkhave bhikkhuṁ pare evaṁ
 puccheyyuṁ āyasmatā no ete bhikkhū akusalā vuṭṭhāpetvā
 kusale patiṭṭhāpitāti. Sammā byākaramāno bhikkhave bhikkhu evaṁ

  *  *  *  *  *  *
  Footnote:1 Po. Yu. itoparaṁ nasaddo dissati.
-------------------------------------------------
[page 048]
 Byākareyya idhāhaṁ āvuso yena bhagavā tenupasaṅkamiṁ tassa me
 bhagavā dhammaṁ deseti 1- tassāhaṁ 2- dhammaṁ sutvā tesaṁ bhikkhūnaṁ abhāsiṁ
 taṁ te bhikkhū dhammaṁ sutvā akusalā vuṭṭhahiṁsu kusale patiṭṭhahiṁsūti.
 Evaṁ byākaramāno kho bhikkhave bhikkhu na cevattānukkaṁseti na paraṁ
 vambheti dhammassa cānudhammaṁ byākaroti na ca koci sahadhammiko
 vādānuvādo gārayhaṭṭhānaṁ āgacchatīti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                    Kintisuttaṁ niṭṭhitaṁ tatiyaṁ.
                        ---------

  *  *  *  *  *  *
  Footnote:1 Ma. Yu. desesi. 2 Ma. Yu. tāhaṁ.
-------------------------------------------------
[page 049]
                        Sāmagāmasuttaṁ
      [51] Evamme sutaṁ ekaṁ samayaṁ bhagavā sakkesu viharati
 sāmagāme. Tena kho pana samayena nigantho nāṭaputto pāvāyaṁ
 adhunā kālakato hoti. Tassa kālakiriyāya bhinnā niganthā
 dveḷhakajātā bhaṇḍanajātā kalahajātā vivādāpannā aññamaññaṁ
 mukhasattīhi vitudantā viharanti na tvaṁ imaṁ dhammavinayaṁ ājānāsi
 ahaṁ imaṁ dhammavinayaṁ ājānāmi kiṁ tvaṁ imaṁ dhammavinayaṁ ājānissasi
 micchāpaṭipanno tvamasi ahamasmi sammāpaṭipanno < PTS. M II , 244 >sahitamme
 asahitante pure vacanīyaṁ pacchā avaca pacchā vacanīyaṁ pure avaca
 adhiciṇṇaṁ te viparāvattaṁ āropito te vādo niggahitopi cara
 vādappamokkhāya nibbedhehi vā sace pahosīti. Te 1- aññamaññaṁ
 kalahaṁ kariṁsu. Vadhoyeveko maññe niganthesu nāṭaputtiyesu vattati.
 Yepi niganthassa nāṭaputtassa sāvakā gihī odātavasanā. Tepi
 niganthesu nāṭaputtiyesu nibbindarūpā virattarūpā paṭivānarūpā
 yathātaṁ durakkhāte dhammavinaye duppavedite aniyyānike anupasamasaṁvattanike
 asammāsambuddhappavedite bhinnathūpe appaṭisaraṇe.
      [52] Atha kho cundo samaṇuddeso pāvāyaṁ vassaṁ vuttho
 yena sāmagāmo yenāyasmā ānando tenupasaṅkami upasaṅkamitvā
 āyasmantaṁ ānandaṁ abhivādetvā ekamantaṁ nisīdi. Ekamantaṁ

  *  *  *  *  *  *
  Footnote:1 yebhuyyena potthakesu te ... kariṁsūti natthi.
-------------------------------------------------
[page 050]
 Nisinno kho cundo samaṇuddeso āyasmantaṁ ānandaṁ etadavoca
 nigantho bhante nāṭaputto pāvāyaṁ adhunā kālakato tassa
 kālakiriyāya bhinnā niganthā dveḷhakajātā .pe. Bhinnathūpe
 appaṭisaraṇeti. Evaṁ vutte āyasmā ānando cundaṁ samaṇuddesaṁ
 etadavoca atthi kho idaṁ āvuso cunda kathāpābhaṭaṁ bhagavantaṁ
 dassanāya āyāmāvuso cunda yena bhagavā tenupasaṅkamissāma
 upasaṅkamitvā etamatthaṁ bhagavato ārocessāmāti. Evaṁ bhanteti
 kho cundo samaṇuddeso āyasmato ānandassa paccassosi.
      [53] Atha kho āyasmā ca ānando cundo ca samaṇuddeso
 yena bhagavā tenupasaṅkamiṁsu upasaṅkamitvā bhagavantaṁ abhivādetvā
 ekamantaṁ nisīdiṁsu. Ekamantaṁ nisinno kho āyasmā ānando
 bhagavantaṁ etadavoca ayaṁ bhante cundo samaṇuddeso evamāha
 nigantho bhante nāṭaputto pāvāyaṁ adhunā kālakato tassa
 kālakiriyāya bhinnā niganthā dveḷhakajātā bhaṇḍanajātā kalahajātā
 vivādāpannā aññamaññaṁ mukhasattīhi vitudantā viharanti na tvaṁ
 imaṁ dhammavinayaṁ ājānāsi ahaṁ imaṁ dhammavinayaṁ ājānāmi .pe.
 Bhinnathūpe appaṭisaraṇeti tassa mayhaṁ bhante evaṁ hoti mā
 heva bhagavato accayena saṅghe vivādo uppajji svāssa vivādo
 bahujanāhitāya bahujanāsukhāya bahuno janassa anatthāya ahitāya
 dukkhāya devamanussānanti.
-------------------------------------------------
[page 051]
      [54] Taṁ kiṁ maññasi ānanda ye vo mayā dhammā abhiññā
 desitā seyyathīdaṁ cattāro satipaṭṭhānā cattāro sammappadhānā
 cattāro iddhipādā pañcindriyāni pañca balāni satta bojjhaṅgā
 ariyo aṭṭhaṅgiko maggo passasi no tvaṁ ānanda imesu dhammesu
 dvepi bhikkhū nānāvādeti. Ye no 1- bhante dhammā bhagavatā abhiññā
 desitā seyyathīdaṁ cattāro satipaṭṭhānā cattāro sammappadhānā
 cattāro iddhipādā pañcindriyāni pañca balāni satta bojjhaṅgā
 ariyo aṭṭhaṅgiko maggo nāhaṁ passāmi imesu dhammesu dvepi bhikkhū
 nānāvāde santi 2- ca kho bhante puggalā bhagavantaṁ patissayamānarūpā
 viharanti te bhagavato accayena saṅghe vivādaṁ janeyyuṁ ajjhājīve vā
 adhipātimokkhe vā svāssa vivādo bahujanāhitāya bahujanāsukhāya
 bahuno janassa anatthāya ahitāya dukkhāya devamanussānanti.
 Appamattako yo 3- ānanda vivādo yadidaṁ ajjhājīve vā adhipātimokkhe
 vā magge vāpi ānanda paṭipadāya vā saṅghe vivādo
 uppajjamāno uppajjeyya svāssa vivādo bahujanāhitāya bahujanāsukhāya
 bahuno janassa anatthāya ahitāya dukkhāya devamanussānanti.
      [55] Chayimāni ānanda vivādamūlāni katamāni cha idhānanda
 bhikkhu kodhano hoti upanāhī. Yo so ānanda bhikkhu kodhano
 hoti upanāhī so sattharipi agāravo viharati appatisso dhammepi
 agāravo viharati appatisso saṅghepi agāravo viharati appatisso

  *  *  *  *  *  *
  Footnote:1 Po. Ma. Yu. me. 2 Ma. Yu. ye ca kho. 3 Ma. Yu. so.
-------------------------------------------------
[page 052]
 Sikkhāyapi na paripūrakārī hoti. Yo so ānanda < PTS. M II , 246 >bhikkhu satthari
 agāravo viharati appatisso dhamme ... Saṅghepi agāravo viharati
 appatisso sikkhāyapi na paripūrakārī so saṅghe vivādaṁ janeti.
 Yo hoti vivādo bahujanāhitāya bahujanāsukhāya bahuno janassa
 anatthāya ahitāya dukkhāya devamanussānaṁ. Evarūpañce tumhe
 ānanda vivādamūlaṁ ajjhattaṁ vā bahiddhā vā samanupasseyyātha
 tatra tumhe ānanda tasseva pāpakassa vivādamūlassa pahānāya
 vāyameyyātha evarūpañce tumhe ānanda vivādamūlaṁ ajjhattaṁ
 vā bahiddhā vā na samanupasseyyātha tatra tumhe ānanda
 tasseva pāpakassa vivādamūlassa āyatiṁ anavassavāya paṭipajjeyyātha
 evametassa pāpakassa vivādamūlassa pahānaṁ hoti evametassa
 pāpakassa vivādamūlassa āyatiṁ anavassavo hoti.
      [56] Puna caparaṁ ānanda bhikkhu makkhī hoti paḷāsī ... Issukī
 hoti maccharī ... Saṭho hoti māyāvī ... Pāpiccho hoti micchādiṭṭhī ...
 Sandiṭṭhiparāmāsī hoti ādhānagāhī duppaṭinissaggī. Yo so
 ānanda bhikkhu sandiṭṭhiparāmāsī hoti ādhānagāhī duppaṭinissaggī
 so sattharipi agāravo viharati appatisso dhammepi agāravo viharati
 appatisso saṅghepi agāravo viharati appatisso sikkhāyapi na
 paripūrakārī hoti. Yo so ānanda bhikkhu satthari agāravo
 viharati appatisso dhamme ... Saṅghe ... Sikkhāya na paripūrakārī hoti
-------------------------------------------------
[page 053]
 So saṅghe vivādaṁ janeti. Yo hoti vivādo bahujanāhitāya bahujanāsukhāya
 bahuno janassa anatthāya ahitāya dukkhāya devamanussānaṁ.
 Evarūpañce tumhe ānanda vivādamūlaṁ ajjhattaṁ vā bahiddhā vā
 samanupasseyyātha tatra tumhe ānanda tasseva pāpakassa vivādamūlassa
 pahānāya vāyameyyātha. Evarūpañce tumhe ānanda
 vivādamūlaṁ ajjhattaṁ vā bahiddhā vā na samanupasseyyātha tatra
 tumhe ānanda tasseva pāpakassa vivādamūlassa < PTS. M II , 247 >āyatiṁ anavassavāya
 paṭipajjeyyātha evametassa pāpakassa vivādamūlassa pahānaṁ hoti
 evametassa pāpakassa vivādamūlassa āyatiṁ anavassavo hoti.
 Imāni kho ānanda cha vivādamūlāni.
      [57] Cattārīmāni ānanda adhikaraṇāni katamāni cattāri
 vivādādhikaraṇaṁ anuvādādhikaraṇaṁ āpattādhikaraṇaṁ kiccādhikaraṇaṁ
 imāni kho ānanda cattāri adhikaraṇāni. Satta kho panime
 ānanda adhikaraṇasamathā uppannuppannānaṁ adhikaraṇānaṁ samathāya
 vūpasamāya sammukhāvinayo dātabbo sativinayo dātabbo amūḷhavinayo
 dātabbo paṭiññātakaraṇaṁ 1- yebhuyyasikā tassapāpiyasikā
 tiṇavatthārako.
      [58] Kathañcānanda sammukhāvinayo hoti. Idhānanda bhikkhū
 vivadanti dhammoti vā adhammoti vā vinayoti vā avinayoti vā.
 Teheva ānanda bhikkhūhi sabbeheva samaggehi [2]- sannipatitvā dhammanetti

  *  *  *  *  *  *
  Footnote:1 Ma. Yu. paṭiññāya kāretabbaṁ. 2 Ma. Yu. sannipatitabbaṁ.
-------------------------------------------------
[page 054]
 Samanumajjitabbā dhammanettiṁ samanumajjitvā yathā tattha sameti
 tathā taṁ adhikaraṇaṁ vūpasametabbaṁ. Evaṁ kho ānanda sammukhāvinayo
 hoti. Evañca panidhekaccānaṁ adhikaraṇānaṁ vūpasamo hoti yadidaṁ
 sammukhāvinayena.
      [59] Kathañcānanda yebhuyyasikā hoti. Te pana 1- ānanda
 bhikkhū na sakkonti taṁ adhikaraṇaṁ tasmiṁ āvāse vūpasametuṁ. Tehi
 ānanda bhikkhūhi yasmiṁ āvāse bahutarā bhikkhū so āvāso
 gantabbo. Tattha sabbeheva samaggehi sannipatitabbaṁ sannipatitvā
 dhammanetti samanumajjitabbā dhammanettiṁ samanumajjitvā yathā tattha
 sameti tathā taṁ adhikaraṇaṁ vūpasametabbaṁ. Evaṁ kho ānanda
 yebhuyyasikā hoti. Evañca panidhekaccānaṁ adhikaraṇānaṁ vūpasamo
 hoti yadidaṁ yebhuyyasikāya.
      [60] Kathañcānanda sativinayo hoti. Idhānanda bhikkhū bhikkhuṁ
 evarūpāya garukāya āpattiyā codenti pārājikena vā pārājikasāmantena
 vā saratāyasmā evarūpaṁ 2- garukaṁ āpattiṁ āpajjitā
 pārājikaṁ vā pārājikasāmantaṁ vāti. So evamāha na kho ahaṁ
 āvuso < PTS. M II , 248 >sarāmi evarūpaṁ garukaṁ āpattiṁ āpajjitā pārājikaṁ vā
 pārājikasāmantaṁ vāti. Tassa kho evaṁ ānanda bhikkhuno sativinayo
 dātabbo. Evaṁ ānanda sativinayo hoti. Evañca panidhekaccānaṁ
 adhikaraṇānaṁ vūpasamo hoti yadidaṁ sativinayena.

  *  *  *  *  *  *
  Footnote:1 Ma. Yu. ce. 2 aññesu potthakesu īdisaṭṭhāne evarūpiṁ iti dissati.
 sabbatthāpi evaṁ ñātabbaṁ.
-------------------------------------------------
[page 055]
      [61] Kathañcānanda amūḷhavinayo hoti. Idhānanda bhikkhū bhikkhuṁ
 evarūpāya garukāya āpattiyā codenti pārājikena vā pārājikasāmantena
 vā saratāyasmā evarūpaṁ garukaṁ āpattiṁ āpajjitā
 pārājikaṁ vā pārājikasāmantaṁ vāti. So evamāha na kho ahaṁ
 āvuso sarāmi evarūpaṁ garukaṁ āpattiṁ āpajjitā pārājikaṁ vā
 pārājikasāmantaṁ vāti. Tamenaṁ so nibbedhentaṁ ativetheti
 iṅghāyasmā sādhukameva jānāhi yadi sarasi evarūpaṁ garukaṁ āpattiṁ
 āpajjitā pārājikaṁ vā pārājikasāmantaṁ vāti. So evamāha
 ahaṁ kho āvuso ummādaṁ pāpuṇiṁ cetaso vipariyesaṁ tena me
 ummattakena bahuṁ assāmaṇakaṁ ajjhāciṇṇaṁ bhāsitaparikantaṁ nāhaṁ
 taṁ sarāmi mūḷhena me etaṁ katanti. Tassa kho evaṁ ānanda
 bhikkhuno amūḷhavinayo dātabbo. Evaṁ kho ānanda amūḷhavinayo
 hoti. Evañca panidhekaccānaṁ adhikaraṇānaṁ vūpasamo hoti yadidaṁ
 amūḷhavinayena.
      [62] Kathañcānanda paṭiññātakaraṇaṁ hoti. Idhānanda bhikkhu
 cudito vā 1- acudito vā āpattiṁ sarati vivarati uttānīkaroti.
 Tena ānanda bhikkhunā vuḍḍhataro bhikkhu upasaṅkamitvā ekaṁsaṁ cīvaraṁ
 katvā pāde vanditvā ukkuṭikaṁ nisīditvā añjaliṁ paggahetvā
 evamassa vacanīyo ahaṁ bhante itthannāmaṁ āpattiṁ āpanno
 taṁ paṭidesemīti. So evamāha passasīti. Passāmīti.

  *  *  *  *  *  *
  Footnote:1 Po. Ma. Yu. codito vā acodito.
-------------------------------------------------
[page 056]
 Āyatiṁ saṁvaraṁ āpajjeyyāsīti. Saṁvaraṁ āpajjissāmīti. Evaṁ
 kho ānanda paṭiññātakaraṇaṁ hoti. Evañca panidhekaccānaṁ
 adhikaraṇānaṁ < PTS. M II , 249 >vūpasamo hoti yadidaṁ paṭiññātakaraṇena.
       [63] Kathañcānanda tassapāpiyasikā hoti. Idhānanda bhikkhū
 bhikkhuṁ evarūpāya garukāya āpattiyā codenti pārājikena vā
 pārājikasāmantena vā saratāyasmā evarūpaṁ garukaṁ āpattiṁ
 āpajjitā pārājikaṁ vā pārājikasāmantaṁ vāti. So evamāha
 na kho ahaṁ āvuso sarāmi evarūpaṁ garukaṁ āpattiṁ āpajjitā
 pārājikaṁ vā pārājikasāmantaṁ vāti. Tamenaṁ so nibbethentaṁ
 ativetheti iṅghāyasmā sādhukameva jānāhi yadi sarasi evarūpaṁ
 garukaṁ āpattiṁ āpajjitā pārājikaṁ vā pārājikasāmantaṁ vāti.
 So evamāha na kho ahaṁ āvuso sarāmi evarūpaṁ garukaṁ āpattiṁ
 āpajjitā pārājikaṁ vā pārājikasāmantaṁ vā sarāmi ca kho ahaṁ
 āvuso evarūpaṁ appamattikaṁ āpattiṁ āpajjitāti. Tamenaṁ so
 nibbethentaṁ ativetheti iṅghāyasmā sādhukameva jānāhi yadi sarasi
 evarūpaṁ garukaṁ āpattiṁ āpajjitā pārājikaṁ vā pārājikasāmantaṁ
 vāti. So evamāha imaṁ hi nāmāhaṁ āvuso appamattikaṁ
 āpattiṁ āpajjitvā apuṭṭho paṭijānissāmi kimpanāhaṁ evarūpaṁ
 garukaṁ āpattiṁ āpajjitvā pārājikaṁ vā pārājikasāmantaṁ vā
 puṭṭho na paṭijānissāmīti. So evamāha imañca nāma tvaṁ
-------------------------------------------------
[page 057]
 Āvuso appamattikaṁ āpattiṁ āpajjitvā apuṭṭho na paṭijānissasi
 kiṁ pana tvaṁ evarūpaṁ garukaṁ āpattiṁ āpajjitvā pārājikaṁ vā
 pārājikasāmantaṁ vā apuṭṭho paṭijānissasi iṅghāyasmā sādhukameva
 jānāhi yadi sarasi evarūpaṁ garukaṁ āpattiṁ āpajjitā pārājikaṁ vā
 pārājikasāmantaṁ vāti. So evamāha sarāmi kho ahaṁ āvuso
 evarūpaṁ garukaṁ āpattiṁ āpajjitā pārājikaṁ vā pārājikasāmantaṁ vā
 davā me etaṁ vuttaṁ ravā me etaṁ vuttaṁ nāhantaṁ sarāmi evarūpaṁ
 garukaṁ āpattiṁ āpajjitā pārājikaṁ vā pārājikasāmantaṁ vāti.
 Evaṁ kho ānanda tassapāpiyasikā hoti. Evañca panidhekaccānaṁ
 adhikaraṇānaṁ < PTS. M II , 250 >vūpasamo hoti yadidaṁ tassapāpiyasikāya.
      [64] Kathañcānanda tiṇavatthārako hoti. Idhānanda bhikkhūnaṁ
 bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ
 ajjhāciṇṇaṁ hoti bhāsitaparikantaṁ tehānanda bhikkhūhi sabbeheva
 samaggehi sannipatitabbaṁ sannipatitvā ekatopakkhikānaṁ bhikkhūnaṁ
 byattena bhikkhunā uṭṭhāyāsanā ekaṁsaṁ cīvaraṁ katvā añjalimpaṇāmetvā
 saṅgho ñāpetabbo suṇātu me bhante saṅgho idhamhākaṁ 1-
 bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ
 ajjhāciṇṇaṁ bhāsita parikantaṁ yadi saṅghassa pattakallaṁ ahaṁ yā
 ceva imesaṁ āyasmantānaṁ āpatti yā ca attano āpatti
 imesañceva āyasmantānaṁ atthāya attano ca atthāya saṅghamajjhe

  *  *  *  *  *  *
  Footnote:1 Ma. Yu. idamhākaṁ.
-------------------------------------------------
[page 058]
 Tiṇavatthārakena deseyyaṁ ṭhapetvā thullavajjaṁ ṭhapetvā
 gihipaṭisaṁyuttanti. Athāparesaṁ ekatopakkhikānaṁ bhikkhūnaṁ byattena
 bhikkhunā uṭṭhāyāsanā ekaṁsaṁ cīvaraṁ katvā añjalimpaṇāmetvā
 saṅgho ñāpetabbo suṇātu me bhante saṅgho idhamhākaṁ
 bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ
 ajjhāciṇṇaṁ bhāsita parikantaṁ yadi saṅghassa pattakallaṁ ahaṁ yā
 ceva imesaṁ āyasmantānaṁ āpatti yā ca attano āpatti
 imesañceva āyasmantānaṁ atthāya attano ca atthāya saṅghamajjhe
 tiṇavatthārakena deseyyaṁ ṭhapetvā thullavajjaṁ ṭhapetvā gihipaṭisaṁyuttanti.
 Evaṁ kho ānanda tiṇavatthārako hoti. Evañca
 panidhekaccānaṁ adhikaraṇānaṁ vūpasamo hoti yadidaṁ tiṇavatthārakena.
      [65] Chayime ānanda dhammā sārāṇīyā piyakaraṇā garukaraṇā
 saṅgahāya avivādāya sāmaggiyā ekībhāvāya saṁvattanti katame cha
 idhānanda bhikkhuno mettaṁ kāyakammaṁ paccupaṭṭhitaṁ hoti sabrahmacārīsu
 āvī ceva raho ca ayampi dhammo sārāṇīyo piyakaraṇo
 garukaraṇo saṅgahāya avivādāya sāmaggiyā ekībhāvāya saṁvattati.
 Puna caparaṁ ānanda bhikkhuno mettaṁ vacīkammaṁ paccupaṭṭhitaṁ hoti
 .pe. Ekībhāvāya saṁvattati. Puna caparaṁ ānanda bhikkhuno mettaṁ
 manokammaṁ paccupaṭṭhitaṁ hoti sabrahmacārīsu āvī < PTS. M II , 251 >ceva raho ca
 ayampi dhammo sārāṇīyo piyakaraṇo garukaraṇo saṅgahāya avivādāya
-------------------------------------------------
[page 059]
 Sāmaggiyā ekībhāvāya saṁvattati. Puna caparaṁ ānanda bhikkhu ye
 te lābhā dhammikā dhammaladdhā antamaso pattapariyāpannamattampi
 tathārūpehi lābhehi appaṭivibhattabhogī hoti sīlavantehi sabrahmacārīhi
 sādhāraṇabhogī ayampi dhammo sārāṇīyo piyakaraṇo garukaraṇo
 saṅgahāya avivādāya sāmaggiyā ekībhāvāya saṁvattati. Puna
 caparaṁ ānanda bhikkhu yāni tāni sīlāni akkhaṇḍāni acchiddāni
 asabalāni akammāsāni bhujjissāni viññūpasatthāni aparāmaṭṭhāni
 samādhisaṁvattanikāni tathārūpesu sīlesu sīlasāmaññagato viharati
 sabrahmacārīhi āvī ceva raho ca ayampi dhammo sārāṇīyo
 piyakaraṇo garukaraṇo saṅgahāya avivādāya sāmaggiyā ekībhāvāya
 saṁvattati. Puna caparaṁ ānanda bhikkhu yāyaṁ diṭṭhi ariyā niyyānikā
 niyyāti takkarassa sammādukkhakkhayāya tathārūpāya diṭṭhiyā diṭṭhisāmaññagato
 viharati sabrahmacārīhi āvī ceva raho ca ayampi
 dhammo sārāṇīyo piyakaraṇo garukaraṇo saṅgahāya avivādāya
 sāmaggiyā ekībhāvāya saṁvattati. Ime kho ānanda cha sārāṇīyā
 dhammā piyakaraṇā garukaraṇā saṅgahāya avivādāya sāmaggiyā
 ekībhāvāya saṁvattanti.
      [66] Ime ce tumhe ānanda cha sārāṇīye dhamme samādāya
 saṁvatteyyātha passatha no tumhe ānanda taṁ vacanapathaṁ aṇuṁ vā
 thūlaṁ vā yaṁ tumhe nādhivāseyyāthāti. No hetaṁ bhante.
-------------------------------------------------
[page 060]
 Tasmātihānanda ime cha sārāṇīye dhamme samādāya saṁvatteyyātha 1-
 taṁ vo bhavissati dīgharattaṁ hitāya sukhāyāti.
      Idamavoca bhagavā attamano āyasmā ānando bhagavato
 bhāsitaṁ abhinandīti.
                  Sāmagāmasuttaṁ niṭṭhitaṁ catutthaṁ.
                      ------------

  *  *  *  *  *  *
  Footnote:1 Ma. Yu. vattatha.
-------------------------------------------------
[page 061]
                        Sunakkhattasuttaṁ< PTS. M II , 252 >
      [67] Evamme sutaṁ ekaṁ samayaṁ bhagavā vesāliyaṁ viharati
 mahāvane kūṭāgārasālāyaṁ. Tena kho pana samayena sambahulehi
 bhikkhūhi bhagavato santike aññā byākatā hoti khīṇā jāti
 vusitaṁ brahmacariyaṁ kataṁ karaṇīyaṁ nāparaṁ itthattāyāti pajānāmāti.
      [68] Assosi kho sunakkhatto licchaviputto sambahulehi kira
 bhikkhūhi bhagavato santike aññā byākatā khīṇā jāti vusitaṁ
 brahmacariyaṁ kataṁ karaṇīyaṁ nāparaṁ itthattāyāti pajānāmāti. Atha kho
 sunakkhatto licchaviputto yena bhagavā tenupasaṅkami upasaṅkamitvā
 bhagavantaṁ abhivādetvā ekamantaṁ nisīdi. Ekamantaṁ nisinno kho
 sunakkhatto licchaviputto bhagavantaṁ etadavoca sutaṁ metaṁ bhante
 sambahulehi kira bhikkhūhi bhagavato santike aññā byākatā khīṇā
 jāti vusitaṁ brahmacariyaṁ kataṁ karaṇīyaṁ nāparaṁ itthattāyāti pajānāmāti
 ye te [1]- bhikkhū bhagavato santike aññaṁ byākaṁsu khīṇā jāti vusitaṁ
 brahmacariyaṁ kataṁ karaṇīyaṁ nāparaṁ itthattāyāti pajānāmāti kacci
 te bhante bhikkhū sammadeva aññaṁ byākaṁsu udāhu santetthekacce
 bhikkhū adhimānena aññaṁ byākaṁsūti.
      [69] Ye te sunakkhatta bhikkhū mama santike aññaṁ byākaṁsu
 khīṇā jāti vusitaṁ brahmacariyaṁ kataṁ karaṇīyaṁ nāparaṁ itthattāyāti

  *  *  *  *  *  *
  Footnote:1 Ma. Yu. etthantare bhante iti dissati.
-------------------------------------------------
[page 062]
 Pajānāmāti santetthekacce bhikkhū sammadeva aññaṁ byākaṁsu
 santi panidhekacce bhikkhū adhimānenapi aññaṁ byākaṁsu. Tatra
 sunakkhatta ye te bhikkhū sammadeva aññaṁ byākaṁsu tesantaṁ
 tatheva hoti. Ye pana te bhikkhū adhimānena aññaṁ byākaṁsu
 tatra sunakkhatta tathāgatassa evaṁ hoti dhammaṁ nesaṁ desessanti.
 Evañcettha sunakkhatta tathāgatassa hoti dhammaṁ nesaṁ desessanti.
 Atha ca panidhekacce moghapurisā pañhaṁ < PTS. M II , 253 >abhisaṅkharitvā abhisaṅkharitvā
 tathāgataṁ upasaṅkamitvā pucchanti tatra sunakkhatta yampi tathāgatassa
 evaṁ hoti dhammaṁ nesaṁ desessanti tassapi hoti aññathattanti.
 Etassa bhagavā kālo etassa sugata kālo yaṁ bhagavā dhammaṁ deseyya
 bhagavato sutvā bhikkhū dhāressantīti. Tenahi sunakkhatta suṇāhi
 sādhukaṁ manasikarohi bhāsissāmīti. Evaṁ bhanteti kho sunakkhatto
 licchaviputto bhagavato paccassosi.
      [70] Bhagavā etadavoca pañca kho ime sunakkhatta kāmaguṇā
 katame pañca cakkhuviññeyyā rūpā iṭṭhā kantā manāpā piyarūpā
 kāmūpasañhitā rajanīyā sotaviññeyyā saddā ... Ghānaviññeyyā
 gandhā ... Jivhāviññeyyā rasā ... Kāyaviññeyyā phoṭṭhabbā iṭṭhā
 kantā manāpā piyarūpā kāmūpasañhitā rajanīyā ime kho sunakkhatta
 pañca kāmaguṇā.
      [71] Ṭhānaṁ kho panetaṁ sunakkhatta vijjati yaṁ idhekacco
-------------------------------------------------
[page 063]
 Purisapuggalo lokāmisādhimutto assa. Lokāmisādhimuttassa kho
 sunakkhatta purisapuggalassa tappaṭirūpī ceva kathā saṇṭhāti tadanudhammañca
 anuvitakketi anuvicāreti tañca purisaṁ bhajati tena ca
 cittiṁ 1- āpajjati āneñjapaṭisaṁyuttāya ca pana kathāya kacchamānāya
 na sussusati 2- na ca sotaṁ odahati na aññā cittaṁ upaṭṭhapeti
 na ca taṁ purisaṁ bhajati na ca tena cittiṁ āpajjati. Seyyathāpi
 sunakkhatta puriso sakamhā gāmā vā nigamā vā ciravippavuttho
 assa. So aññataraṁ purisaṁ passeyya tamhā gāmā vā nigamā
 vā acirapakkantaṁ. So taṁ purisaṁ tassa gāmassa vā nigamassa vā
 khemattañca subhikkhattañca appābādhattañca puccheyya. Tassa so
 puriso tassa gāmassa vā nigamassa vā khemattañca subhikkhattañca
 appābādhattañca saṁseyya. Taṁ kiṁ maññasi sunakkhatta api nu so
 puriso tassa purisassa sussuseyya sotaṁ odaheyya aññā cittaṁ
 upaṭṭhapeyya tañca purisaṁ bhajeyya tena ca cittiṁ āpajjeyyāti.
 Evaṁ bhante. Evameva kho sunakkhatta ṭhānametaṁ vijjati yaṁ idhekacco
 purisapuggalo lokāmisādhimutto assa. Lokāmisādhimuttassa kho
 sunakkhatta purisapuggalassa tappaṭirūpī ceva kathā saṇṭhāti tadanudhammañca
 anuvitakketi anuvicāreti tañca purisaṁ bhajati tena ca
 cittiṁ āpajjati āneñjapaṭisaṁyuttāya ca pana kathāya kacchamānāya

  *  *  *  *  *  *
  Footnote:1 Sī. Ma. Yu. vittiṁ. evaṁ sabbattha ñātabbaṁ. 2 Ma. Yu. sussūsati.
-------------------------------------------------
[page 064]
 Na sussusati na sotaṁ odahati na aññā cittaṁ upaṭṭhapeti na ca
 taṁ purisaṁ bhajati na ca tena cittiṁ āpajjati. So evamassa
 veditabbo [1]- lokāmisādhimutto purisapuggaloti.
      [72] Ṭhānaṁ kho panetaṁ sunakkhatta vijjati yaṁ idhekacco
 purisapuggalo āneñjādhimutto assa. Āneñjādhimuttassa kho
 sunakkhatta purisapuggalassa tappaṭirūpī ceva kathā saṇṭhāti tadanudhammañca
 anuvitakketi anuvicāreti tañca purisaṁ bhajati tena ca
 cittiṁ āpajjati lokāmisapaṭisaṁyuttāya ca pana kathāya kacchamānāya
 na sussusati na sotaṁ odahati na aññā cittaṁ upaṭṭhapeti na ca
 taṁ purisaṁ bhajati na ca tena cittiṁ āpajjati. Seyyathāpi sunakkhatta
 paṇḍupalāso bandhanā pavutto abhabbo haritattāya evameva kho
 sunakkhatta āneñjādhimuttassa purisapuggalassa ye lokāmisasaññojane
 se pavutte so evamassa veditabbo lokāmisasaññojanena hi
 kho visaṁyutto āneñjādhimutto purisapuggaloti.
      [73] Ṭhānaṁ kho panetaṁ sunakkhatta vijjati yaṁ idhekacco
 purisapuggalo ākiñcaññāyatanādhimutto assa. Ākiñcaññāyatanādhimuttassa
 kho sunakkhatta purisapuggalassa tappaṭirūpī ceva kathā
 saṇṭhāti tadanudhammañca anuvitakketi < PTS. M II , 255 >anuvicāreti tañca purisaṁ bhajati
 tena ca cittiṁ āpajjati āneñjapaṭisaṁyuttāya ca pana kathāya
 kacchamānāya na sussusati na sotaṁ odahati na aññā cittaṁ

  *  *  *  *  *  *
  Footnote:1 Ma. etthantare āneñjasaṁyojanena hi kho visaṁyutto iti dissanti.
-------------------------------------------------
[page 065]
 Upaṭṭhapeti na ca taṁ purisaṁ bhajati na ca tena cittiṁ āpajjati.
 Seyyathāpi sunakkhatta puthusilā dvedhā bhinnā appaṭisandhikā hoti
 evameva kho sunakkhatta ākiñcaññāyatanādhimuttassa purisapuggalassa
 ye āneñjasaññojane se bhinne so evamassa veditabbo
 āneñjasaññojanena hi kho visaṁyutto ākiñcaññāyatanādhimutto
 purisapuggaloti.
      [74] Ṭhānaṁ kho panetaṁ sunakkhatta vijjati yaṁ idhekacco
 purisapuggalo nevasaññānāsaññāyatanādhimutto assa. Nevasaññā-
 nāsaññāyatanādhimuttassa kho sunakkhatta purisapuggalassa tappaṭirūpī
 ceva kathā saṇṭhāti tadanudhammañca anuvitakketi anuvicāreti tañca
 purisaṁ bhajati tena ca cittiṁ āpajjati ākiñcaññāyatanapaṭisaṁyuttāya
 ca pana kathāya kacchamānāya na sussusati na sotaṁ odahati na aññā
 cittaṁ upaṭṭhapeti na ca taṁ purisaṁ bhajati na ca tena cittiṁ āpajjati.
 Seyyathāpi sunakkhatta puriso manuññabhojanaṁ bhuttāvī chaḍḍeyya.
 Taṁ kiṁ maññasi sunakkhatta api nu tassa purisassa tasmiṁ bhatte [1]-
 sunakkhatta kamyatā assāti. No hetaṁ bhante taṁ kissa hetu
 aduñhi bhante bhattaṁ paṭikkūlasammatanti. Evameva kho
 sunakkhatta nevasaññānāsaññāyatanādhimuttassa purisapuggalassa ye
 ākiñcaññāyatanasaññojane se vante so evamassa veditabbo
 ākiñcaññāyatanasaññojanena hi kho visaṁyutto nevasaññānāsaññāyatanādhimutto

  *  *  *  *  *  *
  Footnote:1 Ma. Yu. etthantare puna sotukamyatā iti dissati.
-------------------------------------------------
[page 066]
 Purisapuggaloti.
      [75] Ṭhānaṁ kho panetaṁ sunakkhatta vijjati yaṁ idhekacco
 purisapuggalo sammānibbānādhimutto assa. Sammānibbānādhimuttassa
 kho sunakkhatta purisapuggalassa tappaṭirūpī ceva kathā saṇṭhāti
 tadanudhammañca anuvitakketi anuvicāreti tañca purisaṁ bhajati tena ca
 cittiṁ āpajjati nevasaññānāsaññāyatanasaṁyuttāya ca pana kathāya
 kacchamānāya na sussusati na sotaṁ odahati na aññā cittaṁ
 upaṭṭhapeti na ca taṁ purisaṁ bhajati na ca tena cittiṁ āpajjati.
 Seyyathāpi sunakkhatta tālo matthakacchinno abhabbo puna virūḷhiyā
 evameva kho sunakkhatta sammānibbānādhimuttassa purisapuggalassa
 ye nevasaññānāsaññāyatanasaññojane se ucchinne ucchinnamūle
 tālāvatthukate anabhāvaṅgate āyatiṁ anuppādadhamme so evamassa
 veditabbo nevasaññānāsaññāyatanasaññojanena hi kho visaṁyutto
 sammānibbānādhimutto purisapuggaloti.
      [76] Ṭhānaṁ kho panetaṁ sunakkhatta vijjati yaṁ idhekaccassa bhikkhuno
 evamassa taṇhā kho sallaṁ samaṇena vuttaṁ avijjāvisadoso
 chandarāga byāpādehi 1- ruppati taṁ me taṇhāsallaṁ pahīnaṁ apanīto
 avijjāvisadoso sammānibbānādhimuttohamasmīti evamādi assa atthaṁ
 samānaṁ. So yāni sammānibbānādhimuttassa asappāyāni tāni
 anuyuñjeyya. Asappāyaṁ cakkhunā rūpadassanaṁ anuyuñjeyya asappāyaṁ

  *  *  *  *  *  *
  Footnote:1 Ma. Yu. chanda ... pādena.
-------------------------------------------------
[page 067]
 Sotena saddaṁ anuyuñjeyya asappāyaṁ ghānena gandhaṁ anuyuñjeyya
 asappāyaṁ jivhāya rasaṁ anuyuñjeyya asappāyaṁ kāyena phoṭṭhabbaṁ
 anuyuñjeyya asappāyaṁ manasā dhammaṁ anuyuñjeyya. Tassa
 asappāyaṁ cakkhunā rūpadassanaṁ anuyuttassa asappāyaṁ sotena saddaṁ
 anuyuttassa asappāyaṁ ghānena gandhaṁ anuyuttassa asappāyaṁ jivhāya
 rasaṁ anuyuttassa asappāyaṁ kāyena phoṭṭhabbaṁ anuyuttassa asappāyaṁ
 manasā dhammaṁ anuyuttassa rāgo cittaṁ anuddhaṁseyya. So
 rāgānuddhaṁsitena cittena maraṇaṁ vā nigaccheyya maraṇamattaṁ vā
 dukkhaṁ. Seyyathāpi sunakkhatta puriso sallena viddho assa savisena
 gāḷhūpalepanena tassa mittāmaccā ñātisālohitā bhisakkaṁ
 sallakattaṁ upaṭṭhapeyyuṁ. Tassa so bhisakko sallakatto satthena
 vaṇamukhaṁ parikanteyya satthena vaṇamukhaṁ < PTS. M II , 257 >parikantetvā esaniyā sallaṁ
 eseyya esaniyā sallaṁ esitvā sallaṁ abbāheyya apaneyya
 visadosaṁ saupādisesaṁ anupādisesoti jānamāno 1-. So evaṁ
 vadeyya ambho purisa ubbhahataṁ kho te sallaṁ apanīto visadoso
 anupādiseso alañca te anantarāyāya sappāyāni ceva bhojanāni
 bhuñjeyyāsi mā te asappāyāni bhojanāni bhuñjato vaṇo assāvī
 assa kālena kālañca vaṇaṁ dhoveyyāsi kālena kālaṁ vaṇamukhaṁ
 ālimpeyyāsi mā te kālena kālaṁ vaṇaṁ dhovato kālena kālaṁ

  *  *  *  *  *  *
  Footnote:1 Sī. maññamāno.
-------------------------------------------------
[page 068]
 Vaṇamukhaṁ ālimpato pubbalohitaṁ vaṇamukhaṁ pariyonaddhi mā ca
 vātātape cārittaṁ anuyuñji mā te vātātape cārittaṁ anuyuttassa
 rajosukaṁ vaṇamukhaṁ anuddhaṁsesi vaṇānurakkhī ca ambho purisa
 vihareyyāsi vaṇasāropīti. Tassa evamassa ubbhahataṁ kho me sallaṁ
 apanīto visadoso anupādiseso alañca me anantarāyāyāti.
 So asappāyāni ceva bhojanāni bhuñjeyya tassa asappāyāni
 bhojanāni bhuñjato vaṇo assāvī assa na ca kālena kālaṁ
 vaṇaṁ dhoveyya na ca kālena kālaṁ vaṇamukhaṁ ālimpeyya tassa
 na kālena kālaṁ vaṇaṁ dhovato na ca kālena kālaṁ vaṇamukhaṁ
 ālimpato pubbalohitaṁ vaṇamukhaṁ pariyonaddheyya vātātape ca
 cārittaṁ anuyuñjeyya tassa vātātape cārittaṁ anuyuttassa rajosukaṁ
 vaṇamukhaṁ anuddhaṁseyya na ca vaṇānurakkhī vihareyya na vaṇasāropi
 tassa imissāva asappāyakiriyāya asucivisadoso apanīto saupādiseso
 tadubhayena vaṇo puthuttaṁ gaccheyya. So puthuttaṁ gatena vaṇena
 maraṇaṁ vā nigaccheyya maraṇamattaṁ vā dukkhaṁ evameva kho sunakkhatta
 ṭhānametaṁ vijjati yaṁ idhekaccassa bhikkhuno evamassa taṇhā kho
 sallaṁ samaṇena vuttaṁ avijjāvisadoso chandarāgabyāpādehi< PTS. M II , 258 >
 ruppati taṁ me taṇhāsallaṁ pahīnaṁ apanīto avijjāvisadoso
 sammānibbānādhimuttohamasmīti evamādi assa atthaṁ samānaṁ. So yāni
 sammānibbānādhimuttassa asappāyāni tāni anuyuñjeyya asappāyaṁ
-------------------------------------------------
[page 069]
 Cakkhunā rūpadassanaṁ anuyuñjeyya asappāyaṁ sotena saddaṁ
 anuyuñjeyya asappāyaṁ ghānena gandhaṁ anuyuñjeyya asappāyaṁ
 jivhāya rasaṁ anuyuñjeyya asappāyaṁ kāyena phoṭṭhabbaṁ anuyuñjeyya
 asappāyaṁ manasā dhammaṁ anuyuñjeyya. Tassa asappāyaṁ cakkhunā
 rūpadassanaṁ anuyuttassa asappāyaṁ sotena saddaṁ anuyuttassa asappāyaṁ
 ghānena gandhaṁ anuyuttassa asappāyaṁ jivhāya rasaṁ anuyuttassa
 asappāyaṁ kāyena phoṭṭhabbaṁ anuyuttassa asappāyaṁ manasā dhammaṁ
 anuyuttassa so rāgo cittaṁ anuddhaṁseyya. So rāgānuddhaṁsitena
 cittena maraṇaṁ vā nigaccheyya maraṇamattaṁ vā dukkhaṁ. Maraṇañhetaṁ
 sunakkhatta ariyassa vinaye yo sikkhaṁ paccakkhāya hīnāyāvattati.
 Maraṇamattañhetaṁ sunakkhatta dukkhaṁ yo aññataraṁ saṅkiliṭṭhaṁ āpattiṁ
 āpajjati.
      [77] Ṭhānaṁ kho panetaṁ sunakkhatta vijjati yaṁ idhekaccassa bhikkhuno
 evamassa taṇhā kho sallaṁ samaṇena vuttaṁ avijjāvisadoso
 chandarāgabyāpādehi ruppati taṁ me taṇhāsallaṁ pahīnaṁ apanīto
 avijjāvisadoso sammānibbānādhimuttohamasmīti. Sammānibbānādhimuttasseva
 sato so yāni sammānibbānādhimuttassa asappāyāni
 tāni nānuyuñjeyya asappāyaṁ cakkhunā rūpadassanaṁ nānuyuñjeyya
 asappāyaṁ sotena saddaṁ nānuyuñjeyya asappāyaṁ ghānena gandhaṁ
 nānuyuñjeyya asappāyaṁ jivhāya rasaṁ nānuyuñjeyya asappāyaṁ
-------------------------------------------------
[page 070]
 Kāyena phoṭṭhabbaṁ nānuyuñjeyya asappāyaṁ manasā dhammaṁ
 nānuyuñjeyya. Tassa asappāyaṁ cakkhunā rūpadassanaṁ ananuyuttassa
 asappāyaṁ sotena saddaṁ ananuyuttassa asappāyaṁ ghānena gandhaṁ
 ananuyuttassa asappāyaṁ jivhāya rasaṁ ananuyuttassa asappāyaṁ kāyena
 phoṭṭhabbaṁ ananuyuttassa asappāyaṁ manasā < PTS. M II , 259 >dhammaṁ ananuyuttassa rāgo
 cittaṁ nānuddhaṁseyya. So na rāgānuddhaṁsitena cittena neva maraṇaṁ
 vā nigaccheyya na maraṇamattaṁ vā dukkhaṁ. Seyyathāpi sunakkhatta
 puriso sallena viddho assa savisena gāḷhūpalepanena. Tassa
 mittāmaccā ñātisālohitā bhisakkaṁ sallakattaṁ upaṭṭhapeyyuṁ. Tassa
 so bhisakko sallakatto satthena vaṇamukhaṁ parikanteyya satthena
 sallaṁ 1- vaṇamukhaṁ parikantetvā esaniyā sallaṁ eseyya esaniyā sallaṁ
 esitvā sallaṁ abbāheyya apaneyya visadosaṁ anupādisesaṁ
 anupādisesoti jānamāno. So evaṁ vadeyya ambho purisa ubbhataṁ
 kho te sallaṁ apanīto visadoso anupādiseso alañca te
 anantarāyāya sappāyāni ceva bhojanāni bhuñjeyyāsi mā te
 asappāyāni bhojanāni bhuñjato vaṇo assāvī assa kālena
 kālañca vaṇaṁ dhoveyyāsi kālena kālaṁ vaṇamukhaṁ ālimpeyyāsi mā
 te [2]- kālena kālaṁ vaṇaṁ dhovato [3]- kālena kālaṁ vaṇamukhaṁ ālimpato
 pubbalohitaṁ vaṇamukhaṁ pariyonaddhi mā ca vātātape cārittaṁ
 anuyuñji mā te vātātape cārittaṁ anuyuttassa rajosukaṁ vaṇamukhaṁ

  *  *  *  *  *  *
  Footnote:1 Ma. Yu. sallanti natthi. 2-3 Po. Ma. etthantare nasaddo dissati.
-------------------------------------------------
[page 071]
 Anuddhaṁsesi vaṇānurakkhī ca ambho purisa vihareyyāsi vaṇasāropīti.
 Tassa evamassa ubbhataṁ kho me sallaṁ apanīto visadoso
 anupādiseso alañca me anantarāyāyāti. So sappāyāni ceva
 bhojanāni bhuñjeyya tassa sappāyāni bhojanāni bhuñjato vaṇo
 na assāvī assa kālena kālañca vaṇaṁ dhoveyya kālena kālaṁ
 vaṇamukhaṁ ālimpeyya tassa kālena kālaṁ vaṇaṁ dhovato kālena
 kālaṁ vaṇamukhaṁ ālimpato pubbalohitaṁ vaṇamukhaṁ na pariyonaddheyya
 na ca vātātape cārittaṁ anuyuñjeyya tassa vātātape cārittaṁ
 ananuyuttassa rajo sukaṁ vaṇamukhaṁ nānuddhaṁseyya vaṇānurakkhī ca vihareyya
 vaṇasāropī tassa imissāva sappāyakiriyāya asucivisadoso apanīto
 anupādiseso tadubhayena vaṇo virūheyya 1-. So rūḷhena vaṇena
 sañchavinā neva maraṇaṁ vā nigaccheyya na maraṇamattaṁ vā dukkhaṁ
 evameva kho sunakkhatta ṭhānametaṁ vijjati yaṁ < PTS. M II , 260 >panidhekaccassa bhikkhuno
 evamassa taṇhā kho sallaṁ samaṇena vuttaṁ avijjāvisadoso
 chandarāgabyāpādehi ruppati taṁ me taṇhāsallaṁ pahīnaṁ apanīto
 avijjāvisadoso sammānibbānādhimuttohamasmīti. Sammānibbānādhimuttasseva
 sato so yāni sammānibbānādhimuttassa asappāyāni
 tāni nānuyuñjeyya asappāyaṁ cakkhunā rūpadassanaṁ 2- nānuyuñjeyya
 asappāyaṁ sotena saddaṁ [3]- nānuyuñjeyya asappāyaṁ ghānena gandhaṁ
 nānuyuñjeyya asappāyaṁ jivhāya rasaṁ nānuyuñjeyya asappāyaṁ

  *  *  *  *  *  *
  Footnote:1 virūḷheyyāti yuttataraṁ. 2 Yu. rūpaṁ disvā nānuyuñjeyya.
 3 Yu. etthantare sutvā iti dissati.
-------------------------------------------------
[page 072]
 Kāyena phoṭṭhabbaṁ nānuyuñjeyya asappāyaṁ manasā dhammaṁ
 nānuyuñjeyya. Tassa asappāyaṁ cakkhunā rūpadassanaṁ ananuyuttassa
 asappāyaṁ sotena saddaṁ ananuyuttassa asappāyaṁ ghānena gandhaṁ
 ananuyuttassa asappāyaṁ jivhāya rasaṁ ananuyuttassa asappāyaṁ kāyena
 phoṭṭhabbaṁ ananuyuttassa asappāyaṁ manasā dhammaṁ ananuyuttassa rāgo
 cittaṁ nānuddhaṁseyya. So na rāgānuddhaṁsitena cittena neva maraṇaṁ
 vā nigaccheyya na maraṇamattaṁ vā dukkhaṁ. Upamā kho me ayaṁ
 sunakkhatta katā atthaviññāpanāya 1-. Ayamevettha attho. Vaṇoti
 kho sunakkhatta channetaṁ ajjhattikānaṁ āyatanānaṁ adhivacanaṁ.
 Visadosoti kho sunakkhatta avijjāyetaṁ adhivacanaṁ. Sallanti kho
 sunakkhatta taṇhāyetaṁ adhivacanaṁ. Esanīti kho sunakkhatta satiyetaṁ
 adhivacanaṁ. Satthanti kho sunakkhatta ariyāyetaṁ paññāya adhivacanaṁ.
 Bhisakko sallakattoti kho sunakkhatta tathāgatassetaṁ adhivacanaṁ arahato
 sammāsambuddhassa. So vata sunakkhatta bhikkhu chasu phassāyatanesu
 saṁvutakārī upadhi dukkhamūlanti iti viditvā nirupadhī upadhisaṅkhaye
 vimutto upadhismiṁ vā kāyaṁ upasaṁharissati cittaṁ vā anuppadassatīti 2-
 netaṁ ṭhānaṁ vijjati. Seyyathāpi sunakkhatta āpānīyakaṁso
 vaṇṇasampanno gandhasampanno rasasampanno so ca kho visena saṁsaṭṭho.
 Atha puriso āgaccheyya jīvitukāmo amaritukāmo sukhakāmo
 dukkhapaṭikkūlo. Taṁ kiṁ maññasi sunakkhatta api nu so puriso amuṁ

  *  *  *  *  *  *
  Footnote:1 Ma. Yu. atthassa viññāpanāya. 2 Po. Ma. Yu. uppādessati.
-------------------------------------------------
[page 073]
 Āpānīyakaṁsaṁ piveyya yaṁ jaññā imāhaṁ pitvā maraṇaṁ vā
 nigacchāmi < PTS. M II , 261 >maraṇamattaṁ vā dukkhanti. No hetaṁ bhante.
      [78] Evameva kho sunakkhatta so vata bhikkhu chasu phassāyatanesu
 saṁvutakārī upadhi dukkhassa mūlanti .pe. Netaṁ ṭhānaṁ vijjati.
 Seyyathāpi sunakkhatta āsīviso ghoraviso. Atha puriso āgaccheyya
 jīvitukāmo amaritukāmo sukhakāmo dukkhapaṭikkūlo. Taṁ kiṁ maññasi
 sunakkhatta api nu so puriso amussa āsīvisassa ghoravisassa
 hatthe 1- vā aṅguṭṭhaṁ vā dajjā yaṁ jaññā imināhaṁ daṭṭho
 maraṇaṁ vā nigacchāmi maraṇamattaṁ vā dukkhanti. No hetaṁ bhante.
      [79] Evameva kho sunakkhatta so vata bhikkhu chasu phassāyatanesu
 saṁvutakārī upadhi dukkhamūlanti iti viditvā nirupadhī upadhisaṅkhaye
 vimutto upadhismiṁ vā kāyaṁ upasaṁharissati cittaṁ vā anuppadassatīti 2-
 netaṁ ṭhānaṁ vijjatīti.
      Idamavoca bhagavā attamano sunakkhatto licchaviputto bhagavato
 bhāsitaṁ abhinandīti.
                  Sunakkhattasuttaṁ niṭṭhitaṁ pañcamaṁ.
                        --------

  *  *  *  *  *  *
  Footnote:1 Ma. hatthaṁ vā aṅguṭṭhaṁ vā yuñjeyya. Yu. hatthaṁ vā aṅguṭṭhaṁ vā dajjā.
 2 Po. Ma. Yu. uppādessati.
-------------------------------------------------
[page 074]
                     Āneñjasappāyasuttaṁ
      [80] Evamme sutaṁ ekaṁ samayaṁ bhagavā kurūsu viharati kammāsadhammaṁ
 nāma kurūnaṁ nigamo. Tatra kho bhagavā bhikkhū āmantesi
 bhikkhavoti. Bhadanteti te bhikkhū bhagavato paccassosuṁ.
      [81] Bhagavā etadavoca aniccā bhikkhave kāmā tucchā musā
 mosadhammā 1- māyākatametaṁ bhikkhave bālalāpanaṁ ye ca diṭṭhadhammikā< PTS. M II , 262 >
 kāmā ye ca samparāyikā kāmā yā ca diṭṭhadhammikā kāmasaññā
 yā ca samparāyikā kāmasaññā ubhayametaṁ māradheyyaṁ mārassesa
 visayo mārassesa nivāpo mārassesa gocaro etthete pāpakā
 akusalā mānasā abhijjhāpi byāpādāpi sārambhāpi saṁvattanti teva 2-
 ariyasāvakassa idhamanusikkhato antarāyāya sambhavanti.
      [82] Tatra bhikkhave ariyasāvako iti paṭisañcikkhati ye ca
 diṭṭhadhammikā kāmā ye ca samparāyikā kāmā yā ca diṭṭhadhammikā
 kāmasaññā yā ca samparāyikā kāmasaññā ubhayametaṁ māradheyyaṁ
 mārassesa visayo mārassesa nivāpo mārassesa gocaro etthete
 pāpakā akusalā mānasā abhijjhāpi byāpādāpi sārambhāpi saṁvattanti
 teva ariyasāvakassa idhamanusikkhato antarāyāya sambhavanti yannūnāhaṁ
 vipulena mahaggatena cetasā vihareyyaṁ abhibhuyya lokaṁ adhiṭṭhāya manasā
 vipulena hi me mahaggatena cetasā viharato abhibhuyya lokaṁ adhiṭṭhāya

  *  *  *  *  *  *
  Footnote:1 Yu. moghadhammā. 2 Po. Yu. te ca.
-------------------------------------------------
[page 075]
 Manasā ye pāpakā akusalā mānasā abhijjhāpi byāpādāpi
 sārambhāpi te na bhavissanti tesaṁ pahānā aparittañca me cittaṁ
 bhavissati appamāṇaṁ subhāvitanti. Tassa evaṁ paṭipannassa tabbahulavihārino
 āyatane cittaṁ pasīdati sampasāde sati etarahi vā
 āneñjaṁ samāpajjati paññāya vā adhimuccati. Kāyassa bhedā
 parammaraṇā ṭhānametaṁ vijjati yantaṁ saṁvattanikaṁ viññāṇaṁ assa
 āneñjūpagaṁ. Ayaṁ bhikkhave paṭhamā āneñjasappāyā paṭipadā
 akkhāyati.
      [83] Puna caparaṁ bhikkhave ariyasāvako iti paṭisañcikkhati ye ca
 diṭṭhadhammikā kāmā ye ca samparāyikā kāmā yā ca diṭṭhadhammikā
 kāmasaññā yā ca samparāyikā kāmasaññā yaṅkiñci 1- rūpaṁ sabbaṁ
 rūpaṁ cattāri mahābhūtāni catunnañca mahābhūtānaṁ upādāya rūpanti.
 Tassa evaṁ paṭipannassa tabbahulavihārino āyatane cittaṁ pasīdati
 sampasāde sati etarahi vā āneñjaṁ samāpajjati paññāya vā
 adhimuccati. Kāyassa bhedā parammaraṇā ṭhānametaṁ vijjati yantaṁ
 saṁvattanikaṁ viññāṇaṁ assa āneñjūpagaṁ. Ayaṁ bhikkhave dutiyā
 āneñjasappāyā < PTS. M II , 263 >paṭipadā akkhāyati.
      [84] Puna caparaṁ bhikkhave ariyasāvako iti paṭisañcikkhati ye ca
 diṭṭhadhammikā kāmā ye ca samparāyikā kāmā yā ca diṭṭhadhammikā

  *  *  *  *  *  *
  Footnote:1 Yu. yaṅkiñci rūpaṁ cattāri ca mahābhūtānīti dissati.
-------------------------------------------------
[page 076]
 Kāmasaññā yā ca samparāyikā kāmasaññā ye ca diṭṭhadhammikā
 rūpā ye ca samparāyikā rūpā yā ca diṭṭhadhammikā rūpasaññā
 yā ca samparāyikā rūpasaññā ubhayametaṁ aniccaṁ yadaniccaṁ taṁ
 nālaṁ abhinandituṁ nālaṁ abhivadituṁ nālaṁ ajjhositunti. Tassa evaṁ
 paṭipannassa tabbahulavihārino āyatane cittaṁ pasīdati sampasāde
 sati etarahi vā āneñjaṁ samāpajjati paññāya vā adhimuccati.
 Kāyassa bhedā parammaraṇā ṭhānametaṁ vijjati yantaṁ saṁvattanikaṁ
 viññāṇaṁ assa āneñjūpagaṁ. Ayaṁ bhikkhave tatiyā āneñjasappāyā
 paṭipadā akkhāyati.
      [85] Puna caparaṁ bhikkhave ariyasāvako iti paṭisañcikkhati ye ca
 diṭṭhadhammikā kāmā ye ca samparāyikā kāmā yā ca diṭṭhadhammikā
 kāmasaññā yā ca samparāyikā kāmasaññā ye ca diṭṭhadhammikā
 rūpā ye ca samparāyikā rūpā yā ca diṭṭhadhammikā rūpasaññā
 yā ca samparāyikā rūpasaññā yā ca āneñjasaññā sabbā
 saññā yatthetā aparisesā nirujjhanti etaṁ santaṁ etaṁ paṇītaṁ yadidaṁ
 ākiñcaññāyatananti. Tassa evaṁ paṭipannassa tabbahulavihārino
 āyatane cittaṁ pasīdati sampasāde sati etarahi vā
 ākiñcaññāyatanaṁ samāpajjati paññāya vā adhimuccati. Kāyassa
 bhedā parammaraṇā ṭhānametaṁ vijjati yantaṁ saṁvattanikaṁ viññāṇaṁ
 assa ākiñcaññāyatanūpagaṁ. Ayaṁ bhikkhave paṭhamā ākiñcaññāyatanasappāyā
-------------------------------------------------
[page 077]
 Paṭipadā akkhāyati.
      [86] Puna caparaṁ bhikkhave ariyasāvako araññagato vā
 rukkhamūlagato vā suññāgāragato vā iti paṭisañcikkhati suññamidaṁ
 attena vā attaniyena vāti. Tassa evaṁ paṭipannassa tabbahulavihārino
 āyatane cittaṁ pasīdati sampasāde sati etarahi vā
 ākiñcaññāyatanaṁ samāpajjati paññāya vā adhimuccati. Kāyassa
 bhedā parammaraṇā ṭhānametaṁ vijjati yantaṁ saṁvattanikaṁ viññāṇaṁ
 assa ākiñcaññāyatanūpagaṁ. Ayaṁ bhikkhave dutiyā ākiñcaññāyatanasappāyā
 paṭipadā akkhāyati.
      [87] Puna caparaṁ bhikkhave ariyasāvako iti paṭisañcikkhati nāhaṁ< PTS. M II , 264 >
 kvacini 1- na 2- kassaci kiñcanatasmiṁ na ca mama kvacini kismiñci kiñcanaṁ
 natthīti. Tassa evaṁ paṭipannassa tabbahulavihārino āyatane cittaṁ
 pasīdati sampasāde sati etarahi vā ākiñcaññāyatanaṁ samāpajjati
 paññāya vā adhimuccati. Kāyassa bhedā parammaraṇā ṭhānametaṁ
 vijjati yantaṁ saṁvattanikaṁ viññāṇaṁ assa ākiñcaññāyatanūpagaṁ.
 Ayaṁ bhikkhave tatiyā ākiñcaññāyatanasappāyā paṭipadā akkhāyati.
      [88] Puna caparaṁ bhikkhave ariyasāvako iti paṭisañcikkhati ye ca
 diṭṭhadhammikā kāmā ye ca samparāyikā kāmā yā ca diṭṭhadhammikā
 kāmasaññā yā ca samparāyikā kāmasaññā ye ca diṭṭhadhammikā
 rūpā ye ca samparāyikā rūpā yā ca diṭṭhadhammikā rūpasaññā

  *  *  *  *  *  *
  Footnote:1 Ma. Yu. kvacani. 2 Po. Ma. Yu. nasaddo natthi.
-------------------------------------------------
[page 078]
 Yā ca samparāyikā rūpasaññā yā ca āneñjasaññā yā ca
 ākiñcaññāyatanasaññā sabbā saññā yatthetā aparisesā
 nirujjhanti etaṁ santaṁ etaṁ paṇītaṁ yadidaṁ nevasaññānāsaññāyatananti.
 Tassa evaṁ paṭipannassa tabbahulavihārino āyatane
 cittaṁ pasīdati sampasāde sati etarahi vā nevasaññānāsaññāyatanaṁ
 samāpajjati paññāya vā adhimuccati. Kāyassa bhedā
 parammaraṇā ṭhānametaṁ vijjati yantaṁ saṁvattanikaṁ viññāṇaṁ assa
 nevasaññānāsaññāyatanūpagaṁ. Ayaṁ bhikkhave nevasaññānāsaññāyatanasappāyā
 paṭipadā akkhāyatīti.
      [89] Evaṁ vutte āyasmā ānando bhagavantaṁ etadavoca idha
 bhante bhikkhu evaṁ paṭipanno hoti no cassa no ca me siyā [1]-
 na me bhavissati yadatthi yambhūtaṁ taṁ pajahāmīti [2]- upekkhaṁ paṭilabhati
 parinibbāyeyya 3- nu kho so bhante bhikkhu na vā parinibbāyeyyāti.
 Apetthekacco ānanda bhikkhu parinibbāyeyya apetthekacco bhikkhu
 na parinibbāyeyyāti. Ko nu kho bhante hetu ko paccayo
 yenāpetthekacco bhikkhu parinibbāyeyya apetthekacco bhikkhu na
 parinibbāyeyyāti.
      [90] Idhānanda bhikkhu evaṁ paṭipanno hoti < PTS. M II , 265 >no cassa no ca
 me siyā na me bhavissati yadatthi yambhūtaṁ taṁ pajahāmīti upekkhaṁ
 paṭilabhati so taṁ upekkhaṁ abhinandati abhivadati ajjhosāya tiṭṭhati

  *  *  *  *  *  *
  Footnote:1 Ma. Yu. na bhavissati. sabbattha evaṁ ñātabbaṁ. 2 Ma. Yu. etthantare
 evaṁsaddo atthi. sabbattha evaṁ ñātabbaṁ. 3 Yu. parinibbāyeyya nu kho ... na vā
 parinibbāyeyyāti natthi.
-------------------------------------------------
[page 079]
 Tassa taṁ upekkhaṁ abhinandato abhivadato ajjhosāya tiṭṭhato
 tannissitaṁ hoti viññāṇaṁ tadupādānaṁ saupādāno ānanda
 bhikkhu na parinibbāyatīti. Kahaṁ pana so bhante bhikkhu upādiyamāno
 upādiyatīti. Nevasaññānāsaññāyatanaṁ ānandāti. Upādānaseṭṭhaṁ
 kira so bhante bhikkhu upādiyamāno upādiyatīti. Upādānaseṭṭhaṁ
 so ānanda bhikkhu upādiyamāno upādiyati upādānaseṭṭhaṁ
 hetaṁ ānanda yadidaṁ nevasaññānāsaññāyatanaṁ.
      [91] Idhānanda bhikkhu evaṁ paṭipanno hoti no cassa no ca
 me siyā na me bhavissati yadatthi yambhūtaṁ taṁ pajahāmīti upekkhaṁ
 paṭilabhati so taṁ upekkhaṁ nābhinandati nābhivadati na ajjhosāya
 tiṭṭhati tassa taṁ upekkhaṁ anabhinandato anabhivadato anajjhosāya
 tiṭṭhato na tannissitaṁ hoti viññāṇaṁ tadanupādānaṁ anupādāno
 ānanda bhikkhu parinibbāyatīti. Acchariyaṁ bhante abbhūtaṁ bhante
 nissāya nissāya kira no bhante bhagavatā oghanittharaṇā akkhātā
 katamo pana bhante ariyo vimokkhoti.
      [92] Idhānanda ariyasāvako iti paṭisañcikkhati ye ca
 diṭṭhadhammikā kāmā ye ca samparāyikā kāmā yā ca diṭṭhadhammikā
 kāmasaññā yā ca samparāyikā kāmasaññā ye ca diṭṭhadhammikā
 rūpā ye ca samparāyikā rūpā yā ca diṭṭhadhammikā rūpasaññā
 yā ca samparāyikā rūpasaññā yā ca āneñjasaññā yā ca
-------------------------------------------------
[page 080]
 Ākiñcaññāyatanasaññā yā ca nevasaññānāsaññāyatanasaññā
 esa sakkāyo yāvatā sakkāyo etaṁ amataṁ yadidaṁ anupādā
 cittassa vimokkho. Iti kho ānanda desitā mayā āneñjasappāyā
 paṭipadā desitā ākiñcaññāyatanasappāyā paṭipadā
 desitā nevasaññānāsaññāyatanasappāyā paṭipadā desitā nissāya
 nissāya oghanittharaṇā [1]- ariyo vimokkho. Yaṁ kho ānanda
 satthārā karaṇīyaṁ sāvakānaṁ hitesinā anukampakena anukampaṁ upādāya
 kataṁ vo taṁ mayā etāni ānanda rukkhamūlāni etāni suññāgārāni.
 Jhāyathānanda mā pamādattha mā pacchā vippaṭisārino ahuvattha
 ayaṁ vo amhākaṁ anusāsanīti.
      Idamavoca bhagavā attamano āyasmā ānando bhagavato
 bhāsitaṁ abhinandīti.
                Āneñjasappāyasuttaṁ niṭṭhitaṁ chaṭṭhaṁ.
                        ---------

  *  *  *  *  *  *
  Footnote:1 Ma. Yu. etthantare desitoti dissati.
-------------------------------------------------
[page 081]
                     Gaṇakamoggallānasuttaṁ< PTS. M III , 1 >
      [93] Evamme sutaṁ ekaṁ samayaṁ bhagavā sāvatthiyaṁ viharati
 pubbārāme migāramātu pāsāde. Atha kho gaṇakamoggallāno
 brāhmaṇo yena bhagavā tenupasaṅkami upasaṅkamitvā bhagavatā
 saddhiṁ sammodi sammodanīyaṁ kathaṁ sārāṇīyaṁ vītisāretvā ekamantaṁ
 nisīdi. Ekamantaṁ nisinno kho gaṇakamoggallāno brāhmaṇo
 bhagavantaṁ etadavoca seyyathāpi bho gotama imassa migāramātu
 pāsādassa dissati anupubbasikkhā anupubbakiriyā anupubbapaṭipadā
 yadidaṁ yāva pacchimā sopāṇakaḷevarā imesampi hi bho gotama
 brāhmaṇānaṁ dissati anupubbasikkhā anupubbakiriyā anupubbapaṭipadā
 yadidaṁ ajjhene imesampi hi bho gotama issāsānaṁ dissati
 anupubbasikkhā anupubbakiriyā anupubbapaṭipadā yadidaṁ issatthe
 amhākampi hi bho gotama gaṇakānaṁ gaṇanājīvānaṁ dissati
 anupubbasikkhā anupubbakiriyā anupubbapaṭipadā yadidaṁ saṅkhāne mayaṁ
 hi bho gotama antevāsī labhitvā paṭhamaṁ evaṁ gaṇāpema ekaṁ
 ekakaṁ dve dukā tīṇi tikā cattāri catukkā pañca pañcakā
 satta sattakā aṭṭha aṭṭhakā nava navakā dasa dasakāti satampi
 mayaṁ bho gotama gaṇāpema sakkā nu kho bho gotama imasmiṁpi
 dhammavinaye evameva anupubbasikkhā anupubbakiriyā anupubbapaṭipadā
 paññāpetunti.< PTS. M III , 2 >
-------------------------------------------------
[page 082]
      [94] Sakkā brāhmaṇa imasmiṁ dhammavinaye anupubbasikkhā
 anupubbakiriyā anupubbapaṭipadā paññāpetuṁ. Seyyathāpi brāhmaṇa
 dakkho assadamako bhaddaṁ assājānīyaṁ labhitvā paṭhameneva mukhādhāne
 kāraṇaṁ kāreti 1- atha uttariṁ kāraṇaṁ kāreti evameva kho brāhmaṇa
 tathāgato purisadammaṁ labhitvā paṭhamaṁ evaṁ vineti ehi tvaṁ bhikkhu
 sīlavā hohi pātimokkhasaṁvarasaṁvuto viharāhi ācāragocarasampanno
 aṇumattesu vajjesu bhayadassāvī samādāya sikkhassu sikkhāpadesūti.
      [95] Yato kho brāhmaṇa bhikkhu sīlavā hoti pātimokkhasaṁvarasaṁvuto
 viharati ācāragocarasampanno aṇumattesu vajjesu bhayadassāvī
 samādāya sikkhati sikkhāpadesu tamenaṁ tathāgato uttariṁ vineti
 ehi tvaṁ bhikkhu indriyesu guttadvāro hohi cakkhunā rūpaṁ disvā
 mā nimittaggāhī hohi mā anubyañjanaggāhī yatvādhikaraṇamenaṁ
 cakkhundriyaṁ asaṁvutaṁ viharantaṁ abhijjhādomanassā pāpakā akusalā
 dhammā anvāssaveyyuṁ tassa saṁvarāya paṭipajjāhi rakkhāhi
 cakkhundriyaṁ cakkhundriye saṁvaraṁ āpajjāhi. Sotena saddaṁ sutvā ...
 Ghānena gandhaṁ ghāyitvā ... Jivhāya rasaṁ sāyitvā ... Kāyena phoṭṭhabbaṁ
 phusitvā ... Manasā dhammaṁ viññāya mā nimittaggāhī hohi mā
 anubyañjanaggāhī yatvādhikaraṇamenaṁ manindriyaṁ asaṁvutaṁ viharantaṁ
 abhijjhādomanassā pāpakā akusalā dhammā anvāssaveyyuṁ tassa
 saṁvarāya paṭipajjāhi rakkhāhi manindriyaṁ manindriye saṁvaraṁ āpajjāhīti.

  *  *  *  *  *  *
  Footnote:1 Yu. karoti.
-------------------------------------------------
[page 083]
      [96] Yato kho brāhmaṇa bhikkhu indriyesu guttadvāro hoti
 tamenaṁ tathāgato uttariṁ vineti ehi tvaṁ bhikkhu bhojane mattaññū
 hohi paṭisaṅkhā yoniso āhāraṁ āhareyyāsi neva davāya na madāya
 na maṇḍanāya na vibhūsanāya yāvadeva imassa kāyassa ṭhitiyā yāpanāya
 vihiṁsuparatiyā brahmacariyānuggahāya iti purāṇañca vedanaṁ paṭihaṅkhāmi
 navañca vedanaṁ na uppādessāmi yātrā ca me bhavissati anavajjatā ca
 phāsuvihāro cāti.
      [97] Yato kho brāhmaṇa bhikkhu bhojane mattaññū hoti
 tamenaṁ tathāgato uttariṁ vineti ehi tvaṁ bhikkhu jāgariyaṁ anuyutto
 viharāhi divasaṁ caṅkamena nisajjāya āvaraṇīyehi dhammehi cittaṁ
 parisodhehi rattiyā paṭhamaṁ yāmaṁ caṅkamena nisajjāya āvaraṇīyehi
 dhammehi cittaṁ parisodhehi rattiyā majjhimaṁ yāmaṁ dakkhiṇena passena
 sīhaseyyaṁ kappeyyāsi pādena pādaṁ accādhāya sato sampajāno
 kuṭṭhānasaññaṁ manasikatvā 1- rattiyā pacchimaṁ yāmaṁ paccuṭṭhāya caṅkamena
 nisajjāya āvaraṇīyehi dhammehi cittaṁ parisodhehīti.
      [98] Yato kho brāhmaṇa bhikkhu jāgariyaṁ anuyutto hoti
 tamenaṁ tathāgato uttariṁ vineti ehi tvaṁ bhikkhu satisampajaññena
 samannāgato hohi abhikkante paṭikkante sampajānakārī ālokite
 vilokite sampajānakārī sammiñjite pasārite sampajānakārī
 saṅghāṭipattacīvaradhāraṇe sampajānakārī asite pīte khāyite sāyite

  *  *  *  *  *  *
  Footnote:1 aññattha manasikaritvātipi pāṭho dissati.
-------------------------------------------------
[page 084]
 Sampajānakārī uccārapassāvakamme sampajānakārī gate ṭhite
 nisinne sutte jāgarite bhāsite tuṇhībhāve sampajānakārīti.
      [99] Yato kho brāhmaṇa bhikkhu satisampajaññena samannāgato
 hoti tamenaṁ tathāgato uttariṁ vineti ehi tvaṁ bhikkhu vivittaṁ
 senāsanaṁ bhaja araññaṁ rukkhamūlaṁ pabbataṁ kandaraṁ giriguhaṁ susānaṁ
 vanapatthaṁ abbhokāsaṁ palālapuñjanti. So vivittaṁ senāsanaṁ bhajati
 araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ
 palālapuñjaṁ. So pacchābhattaṁ piṇḍapātapaṭikkanto nisīdati pallaṅkaṁ
 ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. So
 abhijjhaṁ loke pahāya vigatābhijjhena cetasā viharati abhijjhāya
 cittaṁ parisodheti byāpādapadosaṁ pahāya abyāpannacitto viharati
 sabbapāṇabhūtahitānukampī byāpādapadosā cittaṁ parisodheti thīnamiddhaṁ
 pahāya vigatathīnamiddho viharati ālokasaññī sato sampajāno
 thīnamiddhā cittaṁ parisodheti uddhaccakukkuccaṁ pahāya anuddhato
 viharati ajjhattaṁ vūpasantacitto uddhaccakukkuccā cittaṁ parisodheti
 vicikicchaṁ pahāya tiṇṇavicikiccho viharati akathaṁkathī kusalesu dhammesu
 vicikicchāya < PTS. M III , 4 >cittaṁ parisodheti.
      [100] So ime pañca nīvaraṇe pahāya cetaso upakkilese
 paññāya dubbalīkaraṇe vivicceva kāmehi vivicca akusalehi dhammehi
 savitakukaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati
-------------------------------------------------
[page 085]
 Vitakkavicārānaṁ vūpasamā .pe. Dutiyaṁ jhānaṁ upasampajja viharati
 pītiyā ca virāgā .pe. Tatiyaṁ jhānaṁ upasampajja viharati sukhassa
 ca pahānā .pe. Catutthaṁ jhānaṁ upasampajja viharati. Ye 1- te
 kho brāhmaṇa bhikkhū sekhā appattamānasā anuttaraṁ yogakkhemaṁ
 patthayamānā viharanti tesu me ayaṁ evarūpī anusāsanī hoti.
 Ye pana te bhikkhū arahanto khīṇāsavā vusitavanto katakaraṇīyā
 ohitabhārā anuppattasadatthā parikkhīṇabhavasaññojanā sammadaññā
 vimuttā tesaṁ ime dhammā diṭṭhadhammasukhavihārāya ceva saṁvattanti
 satisampajaññāya cāti.
      [101] Evaṁ vutte gaṇakamoggallāno brāhmaṇo bhagavantaṁ
 etadavoca kinnu kho bhoto gotamassa sāvakā bhotā gotamena
 evaṁ ovadiyamānā evaṁ anusāsiyamānā sabbeva accantaniṭṭhaṁ
 nibbānaṁ ārādhenti udāhu ekacce nārādhentīti. Appekacce
 kho brāhmaṇa mama sāvakā mayā evaṁ ovadiyamānā evaṁ
 anusāsiyamānā accantaniṭṭhaṁ nibbānaṁ ārādhenti ekacce
 nārādhentīti. Ko nu kho bho gotama hetu ko paccayo yantiṭṭhateva
 nibbānaṁ tiṭṭhati nibbānagāmimaggo tiṭṭhati bhavaṁ gotamo samādapetā
 atha ca pana bhoto gotamassa sāvakā bhotā gotamena evaṁ
 ovadiyamānā evaṁ anusāsiyamānā appekacce accantaniṭṭhaṁ nibbānaṁ
 ārādhenti ekacce nārādhentīti.

  *  *  *  *  *  *
  Footnote:1 Ma. Yu. kho te.
-------------------------------------------------
[page 086]
      [102] Tenahi brāhmaṇa taññevettha paṭipucchissāmi yathā
 te khameyya yathā naṁ byākareyyāsi taṁ kiṁ maññasi brāhmaṇa
 kusalo tvaṁ rājagahagāmissa maggassāti. Evaṁ bho kusalo ahaṁ
 rājagahagāmissa maggassāti. Taṁ kiṁ maññasi brāhmaṇa idha
 puriso āgaccheyya rājagahaṁ gantukāmo so taṁ upasaṅkamitvā
 evaṁ vadeyya icchāmahaṁ bhante rājagahaṁ gantuṁ tassa me rājagahassa
 maggaṁ upadisāti. Tamenaṁ tvaṁ evaṁ vadeyyāsi ehambho purisa ayaṁ
 maggo rājagahaṁ gacchati tena muhuttaṁ gaccha tena muhuttaṁ gantvā
 dakkhissasi amukaṁ nāma gāmaṁ tena muhuttaṁ gaccha tena muhuttaṁ
 gantvā dakkhissasi amukaṁ nāma nigamaṁ tena muhuttaṁ gaccha tena
 muhuttaṁ gantvā dakkhissasi rājagahassa ārāmarāmaṇeyyakaṁ vanarāmaṇeyyakaṁ
 bhūmirāmaṇeyyakaṁ pokkharaṇirāmaṇeyyakanti. So tayā evaṁ
 ovadiyamāno evaṁ anusāsiyamāno ummaggaṁ gahetvā pacchāmukho
 gaccheyya. Atha dutiyo puriso āgaccheyya rājagahaṁ gantukāmo.
 So taṁ upasaṅkamitvā evaṁ vadeyya icchāmahaṁ bhante rājagahaṁ gantuṁ
 tassa me rājagahassa maggaṁ upadisāti. Tamenaṁ tvaṁ evaṁ vadeyyāsi
 ehambho purisa ayaṁ maggo rājagahaṁ gacchati tena muhuttaṁ gaccha
 tena muhuttaṁ gantvā dakkhissasi amukaṁ nāma gāmaṁ tena muhuttaṁ
 gaccha tena muhuttaṁ gantvā dakkhissasi amukaṁ nāma nigamaṁ
 tena muhuttaṁ gaccha tena muhuttaṁ gantvā dakkhissasi rājagahassa
-------------------------------------------------
[page 087]
 Ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇirāmaṇeyyakanti.
 So tayā evaṁ ovadiyamāno evaṁ anusāsiyamāno
 sotthinā rājagahaṁ gaccheyya. Ko nu kho brāhmaṇa hetu ko
 paccayo yantiṭṭhateva rājagahaṁ tiṭṭhati rājagahagāmimaggo tiṭṭhasi
 tvaṁ samādapetā atha ca pana tayā evaṁ ovadiyamāno evaṁ
 anusāsiyamāno eko puriso ummaggaṁ < PTS. M III , 6 >gahetvā pacchāmukho gaccheyya
 eko sotthinā rājagahaṁ gaccheyyāti. Ettha kyāhaṁ bho gotama
 karomi maggakkhāyāhaṁ bho gotamāti.
      [103] Evameva kho brāhmaṇa tiṭṭhateva nibbānaṁ tiṭṭhati
 nibbānagāmimaggo tiṭṭhāmahaṁ samādapetā atha ca pana mama
 sāvakā mayā evaṁ ovadiyamānā evaṁ anusāsiyamānā appekacce
 accantaniṭṭhaṁ nibbānaṁ ārādhenti ekacce nārādhenti ettha
 kyāhaṁ brāhmaṇa karomi maggakkhāyī 1- brāhmaṇa tathāgatoti.
      [104] Evaṁ vutte gaṇakamoggallāno brāhmaṇo bhagavantaṁ
 etadavoca yeme bho gotama puggalā asaddhā jīvikatthā agārasmā
 anagāriyaṁ pabbajitā saṭhā māyāvino keṭubhino 2- uddhatā unnaḷā
 capalā mukharā vikiṇṇavācā indriyesu aguttadvārā bhojane
 amattaññuno jāgariyaṁ ananuyuttā sāmaññe anapekkhavanto sikkhāya
 na tibbagāravā bāhullikā sāthilikā 3- okkamane pubbaṅgamā paviveke
 nikkhittadhurā kusītā hīnaviriyā muṭṭhassatino asampajānā asamāhitā

  *  *  *  *  *  *
  Footnote:1 Ma. maggakkhāyīhaṁ. 2 Ma. ketabino. 3 Ma. Yu. sāthalikā.
-------------------------------------------------
[page 088]
 Vibbhantacittā duppaññā elamūgā na tehi bhavaṁ gotamo saddhiṁ
 saṁvasati. Ye pana te kulaputtā saddhā agārasmā anagāriyaṁ
 pabbajitā asaṭhā amāyāvino akeṭubhino anuddhatā anunnaḷā
 acapalā amukharā avikiṇṇavācā indriyesu guttadvārā bhojane
 mattaññuno jāgariyaṁ anuyuttā sāmaññe apekkhavanto sikkhāya
 tibbagāravā na bāhullikā na sāthilikā okkamane nikkhittadhurā
 paviveke pubbaṅgamā āraddhaviriyā pahitattā upaṭṭhitasatino
 sampajānā samāhitā ekaggacittā paññavanto anelamūgā tehi
 bhavaṁ gotamo saddhiṁ saṁvasati. Seyyathāpi bho gotama yekeci
 mūlagandhā kāḷānusārikaṁ tesaṁ aggamakkhāyati yekeci < PTS. M III , 7 >sāragandhā
 lohitacandanaṁ tesaṁ aggamakkhāyati yekeci pupphagandhā vassikaṁ
 tesaṁ aggamakkhāyati evameva kho bhoto gotamassa ovādo
 paramajjadhammesu abhikkantaṁ bho gotama abhikkantaṁ bho gotama
 seyyathāpi bho gotama nikkujjitaṁ vā ukkujjeyya paṭicchannaṁ vā
 vivareyya mūḷhassa vā maggaṁ ācikkheyya andhakāre vā telapajjotaṁ
 dhāreyya cakkhumanto rūpāni dakkhantīti evameva bhotā gotamena
 anekapariyāyena dhammo pakāsito esāhaṁ bhagavantaṁ gotamaṁ saraṇaṁ
 gacchāmi dhammañca bhikkhusaṅghañca upāsakaṁ maṁ bhavaṁ gotamo dhāretu
 ajjatagge pāṇupetaṁ saraṇaṅgatanti.
               Gaṇakamoggallānasuttaṁ niṭṭhitaṁ sattamaṁ.
                       ----------
-------------------------------------------------
[page 089]
                     Gopakamoggallānasuttaṁ
      [105] Evamme sutaṁ ekaṁ samayaṁ āyasmā ānando rājagahe
 viharati veḷuvane kalandakanivāpe aciraparinibbute bhagavati. Tena
 kho pana samayena rājā māgadho ajātasattu vedehiputto rājagahaṁ
 paṭisaṅkhārāpeti rañño pajjotassa āsaṅkamāno. Atha kho
 āyasmā ānando pubbaṇhasamayaṁ nivāsetvā pattacīvaramādāya
 rājagahaṁ piṇḍāya pāvisi. Atha kho āyasmato ānandassa
 etadahosi atippago kho tāva rājagahe piṇḍāya carituṁ
 yannūnāhaṁ yena gopakamoggallānassa brāhmaṇassa kammanto yena
 gopakamoggallāno brāhmaṇo tenupasaṅkameyyanti. Atha kho
 āyasmā ānando yena gopakamoggallānassa brāhmaṇassa kammanto
 yena gopakamoggallāno brāhmaṇo tenupasaṅkami. Addasā kho
 gopakamoggallāno brāhmaṇo āyasmantaṁ ānandaṁ dūrato 1- āgacchantaṁ
 disvāna āyasmantaṁ ānandaṁ etadavoca etu kho bhavaṁ ānando
 svāgataṁ bhoto ānandassa cirassaṁ kho bhavaṁ ānando imaṁ
 pariyāyamakāsi yadidaṁ idhāgamanāya nisīdatu bhavaṁ ānando idamāsanaṁ
 paññattanti. Nisīdi < PTS. M III , 8 >kho āyasmā ānando paññatte
 āsane. Gopakamoggallānopi kho brāhmaṇo aññataraṁ nīcaṁ
 āsanaṁ gahetvā [2]- nisīdi.

  *  *  *  *  *  *
  Footnote:1 Ma. Yu. dūratova. 2 Ma. Yu. etthantare ekamantanti dissati.
-------------------------------------------------
[page 090]
      [106] Ekamantaṁ nisinno kho gopakamoggallāno brāhmaṇo
 āyasmantaṁ ānandaṁ etadavoca atthi nu kho bho ānanda ekabhikkhupi
 tehi dhammehi sabbena sabbaṁ sabbathā sabbaṁ samannāgato yehi
 dhammehi samannāgato so bhavaṁ gotamo ahosi arahaṁ
 sammāsambuddhoti. Natthi kho brāhmaṇa ekabhikkhupi tehi dhammehi
 sabbena sabbaṁ sabbathā sabbaṁ samannāgato yehi dhammehi
 samannāgato so bhagavā ahosi arahaṁ sammāsambuddho so hi
 brāhmaṇa bhagavā anuppannassa maggassa uppādetā asañjātassa
 maggassa sañjānetā anakkhātassa maggassa akkhātā maggaññū
 maggavidū maggakovido maggānugā ca pana etarahi sāvakā viharanti
 pacchā samannāgatāti. Ayañca hidaṁ āyasmato ānandassa
 gopakamoggallānena brāhmaṇena saddhiṁ antarākathā vippakatā ahosi.
      [107] Atha kho vassakāro brāhmaṇo magadhamahāmatto
 rājagahe kammante anusaññāyamāno yena gopakamoggallānassa
 brāhmaṇassa kammanto yenāyasmā ānando tenupasaṅkami
 upasaṅkamitvā āyasmatā ānandena saddhiṁ sammodi sammodanīyaṁ
 kathaṁ sārāṇīyaṁ vītisāretvā ekamantaṁ nisīdi. Ekamantaṁ nisinno
 kho vassakāro brāhmaṇo magadhamahāmatto āyasmantaṁ ānandaṁ
 etadavoca kāya nuttha bho ānanda etarahi kathāya sannisinnā
 kā ca pana te 1- antarākathā vippakatāti. Idha maṁ brāhmaṇa

  *  *  *  *  *  *
  Footnote:1 Ma. Yu. vo.
-------------------------------------------------
[page 091]
 Gopakamoggallāno brāhmaṇo evamāha 1- atthi nu kho bho
 ānanda ekabhikkhupi tehi dhammehi sabbena sabbaṁ sabbathā sabbaṁ
 samannāgato yehi dhammehi samannāgato so bhavaṁ gotamo ahosi
 arahaṁ sammāsambuddhoti evaṁ vutte ahaṁ brāhmaṇa gopakamoggallānaṁ
 brāhmaṇaṁ etadavocaṁ natthi kho brāhmaṇa ekabhikkhupi
 tehi dhammehi sabbena sabbaṁ sabbathā sabbaṁ samannāgato yehi
 dhammehi samannāgato so bhagavā ahosi arahaṁ sammāsambuddho
 so hi brāhmaṇa bhagavā anuppannassa maggassa uppādetā
 asañjātassa maggassa sañjānetā anakkhātassa maggassa akkhātā
 maggaññū maggavidū maggakovido maggānugā ca pana etarahi
 sāvakā viharanti pacchā samannāgatāti mayaṁ kho no brāhmaṇa
 gopakamoggallānena brāhmaṇena saddhiṁ antarākathā vippakatā
 atha tvaṁ anuppattoti.
      [108] Atthi nu kho bho ānanda ekabhikkhupi tena bhotā
 gotamena ṭhapito ayaṁ vo mamaccayena paṭisaraṇaṁ bhavissatīti yaṁ
 tumhe etarahi paṭidhāveyyāthāti. Natthi kho brāhmaṇa ekabhikkhupi
 tena bhagavatā jānatā passatā arahatā sammāsambuddhena ṭhapito
 ayaṁ vo mamaccayena paṭisaraṇaṁ bhavissatīti yaṁ mayaṁ etarahi
 paṭidhāveyyāmāti 2-.
      [109] Atthi pana bho ānanda ekabhikkhupi saṅghena sammato

  *  *  *  *  *  *
  Footnote:1 Yu. idamāha. 2 Ma. paṭipādeyyāmāti.
-------------------------------------------------
[page 092]
 Sambahulehi therehi bhikkhūhi ṭhapito ayaṁ no bhagavato accayena
 paṭisaraṇaṁ bhavissatīti yaṁ tumhe etarahi paṭidhāveyyāthāti. Natthi
 kho brāhmaṇa ekabhikkhupi saṅghena sammato sambahulehi therehi
 bhikkhūhi ṭhapito ayaṁ no bhagavato accayena paṭisaraṇaṁ bhavissatīti
 yaṁ mayaṁ etarahi paṭidhāveyyāmāti. Evaṁ appaṭisaraṇe ca pana
 bho ānanda ko hetu dhammasāmaggiyāti 1-. Na kho mayaṁ brāhmaṇa
 appaṭisaraṇā sappaṭisaraṇā mayaṁ brāhmaṇa dhammapaṭisaraṇāti.
      [110] Atthi nu kho bho ānanda ekabhikkhupi tena bhotā
 gotamena ṭhapito ayaṁ vo mamaccayena paṭisaraṇaṁ bhavissatīti yaṁ
 tumhe etarahi paṭidhāveyyāthāti iti puṭṭho samāno natthi kho
 brāhmaṇa ekabhikkhupi tena bhagavatā jānatā passatā arahatā
 sammāsambuddhena ṭhapito ayaṁ vo mamaccayena paṭisaraṇaṁ bhavissatīti
 yaṁ mayaṁ etarahi paṭidhāveyyāmāti vadesi. Atthi pana bho ānanda
 ekabhikkhupi saṅghena sammato sambahulehi therehi bhikkhūhi ṭhapito
 ayaṁ no bhagavato accayena paṭisaraṇaṁ bhavissatīti yaṁ tumhe etarahi
 paṭidhāveyyāthāti iti puṭṭho samāno natthi < PTS. M III , 10 >kho brāhmaṇa
 ekabhikkhupi saṅghena sammato sambahulehi therehi bhikkhūhi ṭhapito
 ayaṁ no bhagavato accayena paṭisaraṇaṁ bhavissatīti yaṁ mayaṁ etarahi
 paṭidhāveyyāmāti vadesi. Evaṁ appaṭisaraṇe ca pana bho ānanda
 ko hetu dhammasāmaggiyāti iti puṭṭho samāno na kho mayaṁ

  *  *  *  *  *  *
  Footnote:1 Ma. Yu. sāmaggiyāti.
-------------------------------------------------
[page 093]
 Brāhmaṇa appaṭisaraṇā sappaṭisaraṇā mayaṁ brāhmaṇa dhammapaṭisaraṇāti
 vadesi. Imassa pana bho ānanda bhāsitassa kathaṁ attho
 daṭṭhabboti.
      [111] Atthi kho brāhmaṇa tena bhagavatā jānatā passatā
 arahatā sammāsambuddhena bhikkhūnaṁ sikkhāpadaṁ paññattaṁ pātimokkhaṁ
 uddiṭṭhaṁ te mayaṁ tadahuposathe yāvatikā ekaṁ gāmakkhettaṁ
 upanissāya viharāma te sabbe ekajjhaṁ sannipatāma sannipatitvā
 yassa taṁ vattati taṁ ajjhesāma tasmiṁ ce bhaññamāne hoti
 bhikkhussa āpatti hoti vītikkamo taṁ mayaṁ yathādhammaṁ yathānusiṭṭhaṁ
 kāremāti na kira no bhavanto kārenti dhammo no kāretīti.
 Atthi nu kho bho ānanda ekabhikkhupi yaṁ tumhe etarahi sakkarotha
 garukarotha mānetha pūjetha sakkatvā garukatvā upanissāya viharathāti.
 Atthi kho brāhmaṇa ekabhikkhupi yaṁ mayaṁ etarahi sakkaroma garukaroma
 mānema pūjema sakkatvā garukatvā upanissāya viharāmāti.
      [112] Atthi kho bho ānanda ekabhikkhupi tena bhotā gotamena
 ṭhapito ayaṁ vo mamaccayena paṭisaraṇaṁ bhavissatīti yaṁ tumhe etarahi
 paṭidhāveyyāthāti iti puṭṭho samāno natthi kho brāhmaṇa
 ekabhikkhupi tena bhagavatā jānatā passatā arahatā sammāsambuddhena
 ṭhapito ayaṁ vo mamaccayena paṭisaraṇaṁ bhavissatīti yaṁ mayaṁ etarahi
 paṭidhāveyyāmāti vadesi. Atthi pana 2- bho ānanda ekabhikkhupi

  *  *  *  *  *  *
  Footnote:1 Ma. Yu. atthi nu kho. 2 Yu. atthi pana vo bho.
-------------------------------------------------
[page 094]
 Saṅghena sammato sambahulehi therehi bhikkhūhi ṭhapito ayaṁ no bhagavato
 accayena paṭisaraṇaṁ bhavissatīti yaṁ tumhe etarahi paṭidhāveyyāthāti
 iti puṭṭho samāno natthi kho brāhmaṇa ekabhikkhupi saṅghena
 sammato sambahulehi therehi bhikkhūhi ṭhapito ayaṁ no bhagavato
 accayena paṭisaraṇaṁ bhavissatīti yaṁ mayaṁ etarahi paṭidhāveyyāmāti
 vadesi. Atthi nu kho bho ānanda ekabhikkhupi yaṁ tumhe etarahi
 sakkarotha garukarotha mānetha pūjetha sakkatvā garukatvā upanissāya
 viharathāti iti puṭṭho samāno atthi kho brāhmaṇa ekabhikkhupi
 yaṁ mayaṁ etarahi sakkaroma garukaroma mānema pūjema sakkatvā
 garukatvā upanissāya viharāmāti vadesi. Imassa 1- bho ānanda
 bhāsitassa kathaṁ attho daṭṭhabboti.
      [113] Atthi kho brāhmaṇa tena bhagavatā jānatā passatā
 arahatā sammāsambuddhena dasa pasādanīyā dhammā akkhātā yasmiṁ
 no te 2- dhammā saṁvijjanti taṁ mayaṁ etarahi sakkaroma garukaroma
 mānema pūjema sakkatvā garukatvā upanissāya viharāma katame dasa
 idha brāhmaṇa bhikkhu sīlavā hoti pātimokkhasaṁvarasaṁvuto viharati
 ācāragocarasampanno aṇumattesu vajjesu bhayadassāvī samādāya
 sikkhati sikkhāpadesu. Bahussuto hoti sutadharo sutasannicayo
 ye te dhammā ādikalyāṇā majjhekalyāṇā pariyosānakalyāṇā
 sātthā 3- sabyañjanā kevalaparipuṇṇaṁ parisuddhaṁ brahmacariyaṁ abhivadanti

  *  *  *  *  *  *
  Footnote:1 Ma. Yu. imassa pana bho. 2 Ma. Yu. ime. 3 Ma. Yu. sātthaṁ sabyañjanaṁ.
-------------------------------------------------
[page 095]
 Tathārūpāssa dhammā bahussutā honti dhatā 1- vacasā paricitā
 manasānupekkhitā diṭṭhiyā supaṭividdhā. Santuṭṭho hoti
 cīvarapiṇḍapātasenāsanagilānapaccayabhesajjaparikkhārehi. Catunnaṁ jhānānaṁ
 ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī
 akasiralābhī anekavihitaṁ iddhividhaṁ paccanubhoti ekopi hutvā
 bahudhā hoti bahudhāpi hutvā eko hoti āvibhāvaṁ tirobhāvaṁ
 tirokuḍḍaṁ tiropākāraṁ tiropabbataṁ asajjamāno 2- gacchati seyyathāpi
 ākāse paṭhaviyāpi ummujjanimmujjaṁ karoti seyyathāpi udake< PTS. M III , 12 >
 udakepi abhijjamāne gacchati seyyathāpi paṭhaviyaṁ ākāsepi pallaṅkena
 kamati seyyathāpi pakkhī sakuṇo imepi candimasuriye evaṁmahiddhike
 evaṁmahānubhāve pāṇinā parimasati 3- parimajjati yāva brahmalokāpi
 kāyena vasaṁ vatteti. Dibbāya sotadhātuyā visuddhāya atikkantamānusikāya
 ubho sadde suṇāti dibbe ca mānuse ca ye dūre
 santike ca. Parasattānaṁ parapuggalānaṁ cetasā ceto paricca
 pajānāti. Sarāgaṁ vā cittaṁ sarāgaṁ cittanti pajānāti vītarāgaṁ
 vā cittaṁ vītarāgaṁ cittanti pajānāti. Sadosaṁ vā cittaṁ
 sadosaṁ cittanti pajānāti vītadosaṁ vā cittaṁ vītadosaṁ cittanti
 pajānāti. Samohaṁ vā cittaṁ samohaṁ cittanti pajānāti vītamohaṁ
 vā cittaṁ vītamohaṁ cittanti pajānāti. Saṅkhittaṁ vā cittaṁ
 saṅkhittaṁ cittanti pajānāti vikkhittaṁ vā cittaṁ vikkhittaṁ cittanti

  *  *  *  *  *  *
  Footnote:1 Ma. dhātā. 2 katthaci āsajjamānotipi pāṭho dissati. 3 katthaci parāmasatītipi
 pāṭho dissati.
-------------------------------------------------
[page 096]
 Pajānāti. Mahaggataṁ vā cittaṁ mahaggataṁ cittanti pajānāti
 amahaggataṁ vā cittaṁ amahaggataṁ cittanti pajānāti. Sauttaraṁ
 vā cittaṁ sauttaraṁ cittanti pajānāti anuttaraṁ vā cittaṁ
 anuttaraṁ cittanti pajānāti. Samāhitaṁ vā cittaṁ samāhitaṁ
 cittanti pajānāti asamāhitaṁ vā cittaṁ asamāhitaṁ cittanti
 pajānāti. Vimuttaṁ vā cittaṁ vimuttaṁ cittanti pajānāti
 avimuttaṁ vā cittaṁ avimuttaṁ cittanti pajānāti. Anekavihitaṁ
 pubbenivāsaṁ anussarati seyyathīdaṁ ekampi jātiṁ dvepi jātiyo
 tissopi jātiyo catassopi jātiyo pañcapi jātiyo dasapi jātiyo
 vīsampi jātiyo tiṁsampi jātiyo cattāḷīsampi jātiyo paññāsampi
 jātiyo jātisatampi jātisahassampi jātisatasahassampi anekepi
 saṁvaṭṭakappe anekepi vivaṭṭakappe anekepi saṁvaṭṭavivaṭṭakappe
 amutrāsiṁ evaṁnāmo evaṁgotto evaṁvaṇṇo evamāhāro evaṁ
 sukhadukkhapaṭisaṁvedī evamāyupariyanto so tato cuto amutra udapādiṁ
 tatrāpāsiṁ evaṁnāmo evaṁgotto evaṁvaṇṇo evamāhāro evaṁ
 sukhadukkhapaṭisaṁvedī evamāyupariyanto so tato cuto idhūpapannoti.
 Iti sākāraṁ sauddesaṁ anekavihitaṁ pubbenivāsaṁ anussarati. Dibbena
 cakkhunā visuddhena atikkantamānusakena satte passati cavamāne
 upapajjamāne hīne paṇīte suvaṇṇe dubbaṇṇe sugate duggate
 .pe. Yathākammūpage satte pajānāti. Āsavānaṁ khayā anāsavaṁ
-------------------------------------------------
[page 097]
 Cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā
 upasampajja viharati. Ime kho brāhmaṇa tena bhagavatā
 jānatā passatā arahatā sammāsambuddhena dasa pasādanīyā dhammā
 akkhātā yasmiṁ no ime dhammā saṁvijjanti taṁ mayaṁ etarahi
 sakkaroma garukaroma mānema pūjema sakkatvā garukatvā upanissāya
 viharāmāti.< PTS. M III , 13 >
      [114] Evaṁ vutte vassakāro brāhmaṇo magadhamahāmatto
 upanandaṁ senāpatiṁ āmantesi taṁ kiṁ maññasi evaṁ senāpati
 yadime bhonto sakkātabbaṁ sakkaronti garukātabbaṁ garukaronti
 mānetabbaṁ mānenti pūjetabbaṁ pūjenti tagghime bhonto sakkātabbaṁ
 sakkaronti garukātabbaṁ garukaronti mānetabbaṁ mānenti pūjetabbaṁ
 pūjenti imañca hi te bhonto na sakkareyyuṁ na garukareyyuṁ na
 māneyyuṁ na pūjeyyuṁ atha kiñcarahi te bhonto sakkareyyuṁ garukareyyuṁ
 māneyyuṁ pūjeyyuṁ sakkatvā garukatvā [1]- upanissāya vihareyyunti.
      [115] Atha kho vassakāro brāhmaṇo magadhamahāmatto
 āyasmantaṁ ānandaṁ etadavoca kahaṁ pana [2]- ānando etarahi
 viharatīti. Veḷuvane khvāhaṁ brāhmaṇa etarahi viharāmīti. Kacci
 pana bho ānanda veḷuvanaṁ ramaṇīyañceva appasaddañca appanigghosañca
 vijanavātaṁ manussarāhaseyyakaṁ paṭisallānasāruppanti. Taggha
 brāhmaṇa veḷuvanaṁ ramaṇīyañceva appasaddañca appanigghosañca

  *  *  *  *  *  *
  Footnote:1 Ma. etthantare mānetvā pūjetvāti dissati. 2 Ma. Yu. etthantare bhavanti
 dissati.
-------------------------------------------------
[page 098]
 Vijanavātaṁ manussarāhaseyyakaṁ paṭisallānasāruppaṁ yathātaṁ tumhādisehi
 rakkhikehi 1- gopakehīti.
      [116] Taggha bho ānanda veḷuvanaṁ ramaṇīyañceva appasaddañca
 appanigghosañca vijanavātaṁ manussarāhaseyyakaṁ paṭisallānasāruppaṁ
 yathātaṁ bhavantehi jhāyīhi jhānasīlehi 2- jhāyino ceva bhavanto
 jhānasīlino ca ekamidāhaṁ bho ānanda samayaṁ so bhavaṁ gotamo
 vesāliyaṁ viharati mahāvane kūṭāgārasālāyaṁ atha khvāhaṁ bho
 ānanda yena mahāvanaṁ kūṭāgārasālā yena so bhavaṁ gotamo
 tenupasaṅkamiṁ tatra ca pana so bhavaṁ gotamo anekapariyāyena
 jhānakathaṁ kathesi jhāyī ceva so bhavaṁ gotamo ahosi jhānasīlo 3- ca
 sabbañca pana so bhavaṁ gotamo jhānaṁ vaṇṇesīti.
      [117] Na kho brāhmaṇa so bhagavā sabbaṁ jhānaṁ vaṇṇesi
 nāpi so bhagavā sabbaṁ jhānaṁ na vaṇṇesi na 4- kathaṁrūpañca brāhmaṇa
 so bhagavā jhānaṁ na vaṇṇesi. Idha brāhmaṇa ekacco
 kāmarāgapariyuṭṭhitena cetasā viharati kāmarāgaparetena uppannassa ca
 kāmarāgassa nissaraṇaṁ yathābhūtaṁ nappajānāti so kāmarāgaṁyeva
 antaraṁ karitvā jhāyati pajjhāyati nijjhāyati apajjhāyati.
 Byāpādapariyuṭṭhitena cetasā viharati byāpādaparetena uppannassa ca
 byāpādassa nissaraṇaṁ yathābhūtaṁ nappajānāti so byāpādaṁyeva
 antaraṁ karitvā jhāyati pajjhāyati nijjhāyati apajjhāyati.

  *  *  *  *  *  *
  Footnote:1 Ma. rakkhakehi. Yu. rakkhehi. 2 jhānasīlīhi. 3 jhānasīlī.
 4 Po. Ma. Yu. nasadado natthi.
-------------------------------------------------
[page 099]
 Thīnamiddhapariyuṭṭhitena cetasā viharati thīnamiddhaparetena uppannassa ca
 thīnamiddhassa nissaraṇaṁ yathābhūtaṁ nappajānāti so thīnamiddhaṁyeva
 antaraṁ karitvā jhāyati pajjhāyati nijjhāyati apajjhāyati.
 Uddhaccakukkuccapariyuṭṭhitena cetasā viharati uddhaccakukkuccaparetena
 uppannassa ca uddhaccakukkuccassa nissaraṇaṁ yathābhūtaṁ nappajānāti
 so uddhaccakukkuccaṁyeva antaraṁ karitvā jhāyati pajjhāyati nijjhāyati
 apajjhāyati. Vicikicchāpariyuṭṭhitena cetasā viharati vicikicchāparetena
 uppannāya ca vicikicchāya nissaraṇaṁ yathābhūtaṁ nappajānāti
 so vicikicchaṁyeva antaraṁ karitvā jhāyati pajjhāyati nijjhāyati
 apajjhāyati. Na evarūpaṁ kho brāhmaṇa so bhagavā jhānaṁ
 vaṇṇesi. Kathaṁrūpañca brāhmaṇa so bhagavā jhānaṁ vaṇṇesi.
 Idha brāhmaṇa bhikkhu vivicceva kāmehi vivicca akusalehi dhammehi
 savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati
 vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ
 avitakkaṁ avicāraṁ samādhijaṁ pītisukhaṁ dutiyaṁ jhānaṁ ... Tatiyaṁ jhānaṁ ...
 Catutthaṁ jhānaṁ upasampajja viharati. Evarūpaṁ kho brāhmaṇa so
 bhagavā jhānaṁ vaṇṇesīti.
      [118] Gārayhaṁ kira bho ānanda so bhavaṁ gotamo jhānaṁ garahi
 pāsaṁsaṁ pasaṁsi handa cadāni mayaṁ bho ānanda < PTS. M III , 15 >gacchāma bahukiccā
 mayaṁ bahukaraṇīyāti. Yassadāni tvaṁ brāhmaṇa kālaṁ maññasīti. Atha
-------------------------------------------------
[page 100]
 Kho vassakāro brāhmaṇo magadhamahāmatto āyasmato ānandassa
 bhāsitaṁ abhinanditvā anumoditvā uṭṭhāyāsanā pakkāmi.
      [119] Atha kho gopakamoggallāno brāhmaṇo acirapakkante
 vassakāre brāhmaṇe magadhamahāmatte āyasmantaṁ ānandaṁ etadavoca
 yaṁ no mayaṁ bhavantaṁ ānandaṁ apucchimhā taṁ no bhavaṁ ānando
 na byākāsīti. Nanu 1- te brāhmaṇa avocumhā natthi kho
 brāhmaṇa ekabhikkhupi tehi dhammehi sabbena sabbaṁ sabbathā sabbaṁ
 samannāgato yehi dhammehi samannāgato so bhagavā ahosi arahaṁ
 sammāsambuddho so hi brāhmaṇa bhagavā anuppannassa maggassa
 uppādetā asañjātassa maggassa sañjānetā anakkhātassa maggassa
 akkhātā maggaññū maggavidū maggakovido maggānugā ca pana
 etarahi sāvakā viharanti pacchā samannāgatāti.
               Gopakamoggallānasuttaṁ niṭṭhitaṁ aṭṭhamaṁ.
                        ---------

  *  *  *  *  *  *
  Footnote:1 Yu. apinu.
-------------------------------------------------
[page 101]
                       Mahāpuṇṇamasuttaṁ
      [120] Evamme sutaṁ ekaṁ samayaṁ bhagavā sāvatthiyaṁ viharati
 pubbārāme migāramātu pāsāde. Tena kho pana samayena bhagavā
 tadahuposathe paṇṇarase puṇṇāya puṇṇamāya rattiyā bhikkhusaṅghaparivuto
 abbhokāse nisinno hoti. Atha kho aññataro bhikkhu
 uṭṭhāyāsanā ekaṁsaṁ cīvaraṁ katvā yena bhagavā tenañjalimpaṇāmetvā
 bhagavantaṁ etadavoca puccheyyāhaṁ bhante bhagavantaṁ kiñcideva desaṁ
 sace me bhagavā okāsaṁ karoti pañhassa veyyākaraṇāyāti.
 Tenahi tvaṁ bhikkhu sake āsane nisīditvā puccha yadākaṅkhasīti.
      [121] Atha kho so bhikkhu sake < PTS. M III , 16 >āsane nisīditvā bhagavantaṁ
 etadavoca ime nu kho bhante pañcupādānakkhandhā seyyathīdaṁ
 rūpūpādānakkhandho vedanūpādānakkhandho saññūpādānakkhandho
 saṅkhārūpādānakkhandho viññāṇūpādānakkhandhoti. Ime kho bhikkhu
 pañcupādānakkhandhā seyyathīdaṁ rūpūpādānakkhandho vedanūpādānakkhandho
 saññūpādānakkhandho saṅkhārūpādānakkhandho viññāṇūpādānakkhandhoti.
 Sādhu bhanteti kho so bhikkhu bhagavato bhāsitaṁ abhinanditvā
 anumoditvā bhagavantaṁ uttariṁ pañhaṁ pucchi ime pana bhante
 pañcupādānakkhandhā kiṁmūlakāti. Ime kho bhikkhu pañcupādānakkhandhā
 chandamūlakāti. Taññeva nu kho bhante upādānaṁ te pañcupādānakkhandhā
-------------------------------------------------
[page 102]
 Udāhu aññatra pañcupādānakkhandhehi upādānanti. Na
 kho bhikkhu taññeva upādānaṁ te pañcupādānakkhandhā nāpi
 aññatra pañcupādānakkhandhehi upādānaṁ yo kho bhikkhu
 pañcupādānakkhandhesu chandarāgo taṁ tattha upādānanti.
      [122] Siyā pana bhante sā 1- pañcupādānakkhandhesu
 chandarāgavemattatāti. Siyā bhikkhūti bhagavā avoca idha bhikkhu ekaccassa
 evaṁ hoti evaṁrūpo siyaṁ anāgatamaddhānaṁ evaṁvedano siyaṁ anāgatamaddhānaṁ
 evaṁsañño siyaṁ anāgatamaddhānaṁ evaṁsaṅkhāro siyaṁ anāgatamaddhānaṁ
 evaṁ viññāṇo siyaṁ anāgatamaddhānanti evaṁ kho bhikkhu
 siyā 2- pañcupādānakkhandhesu chandarāgavemattatāti.
      [123] Kittāvatā pana bhante khandhānaṁ khandhādhivacanaṁ hotīti.
 Yaṅkiñci bhikkhu rūpaṁ atītānāgatapaccuppannaṁ ajjhattaṁ vā bahiddhā
 vā oḷārikaṁ vā < PTS. M III , 17 >sukhumaṁ vā hīnaṁ vā paṇītaṁ vā yaṁ dūre santike
 vā ayaṁ rūpakkhandho yākāci vedanā ... Yākāci saññā ... Yekeci
 saṅkhārā ... Yaṅkiñci viññāṇaṁ atītānāgatapaccuppannaṁ ajjhattaṁ
 vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ
 dūre santike vā ayaṁ viññāṇakkhandho ettāvatā kho bhikkhu
 khandhānaṁ khandhādhivacanaṁ hotīti.
      [124] Ko nu kho bhante hetu ko paccayo rūpakkhandhassa
 paññāpanāya ko hetu ko paccayo vedanākkhandhassa paññāpanāya

  *  *  *  *  *  *
  Footnote:1 Ma. Yu. sā iti na dissati. 2 Yu. siyāti natthi.
-------------------------------------------------
[page 103]
 Ko hetu ko paccayo saññākkhandhassa paññāpanāya
 ko hetu ko paccayo saṅkhārakkhandhassa paññāpanāya ko hetu
 ko paccayo viññāṇakkhandhassa paññāpanāyāti. Cattāro kho
 bhikkhu mahābhūtā hetu cattāro mahābhūtā paccayo rūpakkhandhassa
 paññāpanāya phasso hetu phasso paccayo vedanākkhandhassa
 paññāpanāya phasso hetu phasso paccayo saññākkhandhassa
 paññāpanāya phasso hetu phasso paccayo saṅkhārakkhandhassa
 paññāpanāya nāmarūpaṁ kho bhikkhu hetu nāmarūpaṁ paccayo
 viññāṇakkhandhassa paññāpanāyāti.
      [125] Kathaṁ pana bhante sakkāyadiṭṭhi hotīti. Idha bhikkhu
 assutavā puthujjano ariyānaṁ adassāvī ariyadhammassa akovido
 ariyadhamme avinīto sappurisānaṁ adassāvī sappurisadhammassa akovido
 sappurisadhamme avinīto rūpaṁ attato samanupassati rūpavantaṁ vā
 attānaṁ attani vā rūpaṁ rūpasmiṁ vā attānaṁ vedanaṁ attato
 samanupassati vedanāvantaṁ vā attānaṁ attani vā vedanaṁ vedanāya vā
 attānaṁ saññaṁ attato samanupassati saññāvantaṁ vā attānaṁ
 attani vā saññaṁ saññāya vā attānaṁ saṅkhāre attato
 samanupassati saṅkhāravantaṁ vā attānaṁ attani vā saṅkhāre saṅkhāresu
 vā < PTS. M III , 18 >attānaṁ viññāṇaṁ attato samanupassati viññāṇavantaṁ vā
 attānaṁ attani vā viññāṇaṁ viññāṇasmiṁ vā attānaṁ evaṁ
-------------------------------------------------
[page 104]
 Kho bhikkhu sakkāyadiṭṭhi hotīti.
      [126] Kathaṁ pana bhante sakkāyadiṭṭhi na hotīti. Idha bhikkhu
 sutavā ariyasāvako ariyānaṁ dassāvī ariyadhammassa kovido ariyadhamme
 suvinīto sappurisānaṁ dassāvī sappurisadhammassa kovido sappurisadhamme
 suvinīto na rūpaṁ attato samanupassati na rūpavantaṁ vā attānaṁ na
 attani vā rūpaṁ na rūpasmiṁ vā attānaṁ na vedanaṁ attato
 samanupassati na vedanāvantaṁ vā attānaṁ na attani vā vedanaṁ
 na vedanāya vā attānaṁ na saññaṁ attato samanupassati na
 saññāvantaṁ vā attānaṁ na attani vā saññaṁ na saññāya vā
 attānaṁ na saṅkhāre attato samanupassati na saṅkhāravantaṁ vā
 attānaṁ na attani vā saṅkhāre na saṅkhāresu vā attānaṁ na
 viññāṇaṁ attato samanupassati na viññāṇavantaṁ vā attānaṁ na
 attani vā viññāṇaṁ na viññāṇasmiṁ vā attānaṁ evaṁ kho
 bhikkhu sakkāyadiṭṭhi na hotīti.
      [127] Ko nu kho bhante rūpe assādo ko ādīnavo kiṁ
 nissaraṇaṁ ko vedanāya assādo ko ādīnavo kiṁ nissaraṇaṁ
 ko saññāya assādo ko ādīnavo kiṁ nissaraṇaṁ ko saṅkhāresu
 assādo ko ādīnavo kiṁ nissaraṇaṁ ko viññāṇe assādo
 ko ādīnavo kiṁ nissaraṇanti. Yaṁ kho bhikkhu rūpaṁ paṭicca
 uppajjati sukhaṁ somanassaṁ ayaṁ rūpe assādo yaṁ rūpaṁ aniccaṁ
-------------------------------------------------
[page 105]
 Dukkhaṁ vipariṇāmadhammaṁ ayaṁ rūpe ādīnavo yo rūpe chandarāgavinayo
 chandarāgappahānaṁ idaṁ rūpe nissaraṇaṁ yañca 1- bhikkhu vedanaṁ
 paṭicca uppajjati sukhaṁ somanassaṁ ayaṁ vedanāya assādo yā
 vedanā aniccā dukkhā vipariṇāmadhammā ayaṁ vedanāya ādīnavo
 yo vedanāya chandarāgavinayo chandarāgappahānaṁ idaṁ vedanāya
 nissaraṇaṁ yañca bhikkhu saññaṁ paṭicca uppajjati sukhaṁ somanassaṁ
 ayaṁ saññāya assādo yā saññā aniccā dukkhā vipariṇāmadhammā
 ayaṁ saññāya ādīnavo yo saññāya chandarāgavinayo
 chandarāgappahānaṁ idaṁ saññāya nissaraṇaṁ yañca bhikkhu saṅkhāre
 paṭicca uppajjati sukhaṁ somanassaṁ ayaṁ saṅkhāresu assādo ye
 saṅkhārā aniccā dukkhā vipariṇāmadhammā ayaṁ saṅkhāresu ādīnavo
 yo saṅkhāresu chandarāgavinayo chandarāgappahānaṁ idaṁ saṅkhāresu
 nissaraṇaṁ yañca bhikkhu viññāṇaṁ paṭicca uppajjati sukhaṁ somanassaṁ
 ayaṁ viññāṇe assādo yaṁ viññāṇaṁ aniccaṁ dukkhaṁ vipariṇāmadhammaṁ
 ayaṁ viññāṇe ādīnavo yo viññāṇe chandarāgavinayo
 chandarāgappahānaṁ idaṁ viññāṇe nissaraṇanti.
      [128] Kathaṁ pana bhante jānato kathaṁ passato imasmiñca
 saviññāṇake kāye bahiddhā ca sabbanimittesu ahaṅkāramamaṅkāramānānusayā
 na hontīti. Yaṅkiñci bhikkhu rūpaṁ atītānāgatapaccuppannaṁ
 ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ

  *  *  *  *  *  *
  Footnote:1 Ma. Yu. yaṁ kho.
-------------------------------------------------
[page 106]
 Vā yaṁ dūre santike vā sabbaṁ rūpaṁ netaṁ mama nesohamasmi
 na meso attāti evametaṁ yathābhūtaṁ sammappaññāya passati
 yākāci vedanā ... Yākāci saññā ... Yekeci saṅkhārā ... Yaṅkiñci
 viññāṇaṁ atītānāgatapaccuppannaṁ ajjhattaṁ vā bahiddhā vā
 oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike
 vā sabbaṁ viññāṇaṁ netaṁ mama nesohamasmi na meso attāti
 evametaṁ yathābhūtaṁ sammappaññāya passati evaṁ kho bhikkhu jānato
 evaṁ passato imasmiñca saviññāṇake kāye bahiddhā ca
 sabbanimittesu ahaṅkāramamaṅkāramānānusayā na hontīti.
      [129] Atha kho aññatarassa bhikkhuno evaṁ cetaso parivitakko
 udapādi iti kira bho rūpaṁ anattā vedanā anattā saññā
 anattā saṅkhārā anattā viññāṇaṁ anattā anattakatāni
 kammāni kamattānaṁ 1- phusissantīti. Atha kho bhagavā tassa bhikkhuno
 cetasā ceto parivitakkamaññāya bhikkhū āmantesi ṭhānaṁ kho
 panetaṁ bhikkhave vijjati yaṁ idhekacco moghapuriso aviddhā avijjāgato
 taṇhādhipateyyena cetasā satthu sāsanaṁ abhidhāvitabbaṁ 2- maññeyya
 iti kira bho rūpaṁ anattā vedanā anattā saññā anattā
 saṅkhārā anattā viññāṇaṁ anattā anattakatāni kammāni
 kamattānaṁ phusissantīti paṭipucchāmi 3- vinītā kho me tumhe

  *  *  *  *  *  *
  Footnote:1 Po. katamattānaṁ. 2 Ma. Yu. atidhāvitabbaṁ. Po. adhidhāvitabbaṁ.
 3 Sī. paṭicca. Ma. paṭivinītā.
-------------------------------------------------
[page 107]
 Bhikkhave tatra tatra dhammesu taṁ < PTS. M III , 20 >kiṁ maññatha bhikkhave rūpaṁ niccaṁ
 vā aniccaṁ vāti. Aniccaṁ bhante. Yampanāniccaṁ dukkhaṁ vā
 taṁ sukhaṁ vāti. Dukkhaṁ bhante. Yampanāniccaṁ dukkhaṁ vipariṇāmadhammaṁ
 kallaṁ nu taṁ samanupassituṁ etaṁ mama esohamasmi eso
 me attāti. No hetaṁ bhante. Taṁ kiṁ maññatha bhikkhave
 vedanā .pe. Saññā ... Saṅkhārā ... Viññāṇaṁ niccaṁ vā aniccaṁ
 vāti. Aniccaṁ bhante. Yampanāniccaṁ dukkhaṁ vā taṁ sukhaṁ vāti.
 Dukkhaṁ bhante. Yampanāniccaṁ dukkhaṁ vipariṇāmadhammaṁ kallaṁ nu taṁ
 samanupassituṁ etaṁ mama esohamasmi eso me attāti. No
 hetaṁ bhante. Tasmātiha bhikkhave yaṅkiñci rūpaṁ atītānāgatapaccuppannaṁ
 ajjhattaṁ vā bahiddhā vā oḷārikaṁ vā sukhumaṁ vā
 hīnaṁ vā paṇītaṁ vā yaṁ dūre santike vā sabbaṁ rūpaṁ netaṁ mama
 nesohamasmi na meso attāti evametaṁ yathābhūtaṁ sammappaññāya
 daṭṭhabbaṁ. Yākāci vedanā ... Yākāci saññā ... Yekeci saṅkhārā ...
 Yaṅkiñci viññāṇaṁ atītānāgatapaccuppannaṁ ajjhattaṁ vā bahiddhā vā
 oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā
 sabbaṁ viññāṇaṁ netaṁ mama nesohamasmi na meso attāti evametaṁ
 yathābhūtaṁ sammappaññāya daṭṭhabbaṁ. Evaṁ passaṁ bhikkhave sutavā
 ariyasāvako rūpasmiṁpi nibbindati vedanāyapi nibbindati saññāyapi
 nibbindati saṅkhāresupi nibbindati viññāṇasmiṁpi nibbindati nibbindaṁ
-------------------------------------------------
[page 108]
 Virajjati virāgā vimuccati vimuttasmiṁ vimuttamiti ñāṇaṁ hoti
 khīṇā jāti vusitaṁ brahmacariyaṁ kataṁ karaṇīyaṁ nāparaṁ itthattāyāti
 pajānātīti.
      Idamavoca bhagavā attamanā te bhikkhū bhagavato bhāsitaṁ
 abhinandunti 1-. Imasmiñca 2- pana veyyākaraṇasmiṁ bhaññamāne
 saṭṭhimattānaṁ bhikkhūnaṁ anupādāya āsavehi cittāni vimucciṁsūti.
                  Mahāpuṇṇamasuttaṁ niṭṭhitaṁ navamaṁ.
                        ---------

  *  *  *  *  *  *
  Footnote:1 Sī. abhinanduṁ iti dissati. 2 Po. Yu. imasmiṁ kho pana.
-------------------------------------------------
[page 109]
                        Cūḷapuṇṇamasuttaṁ
      [130] Evamme sutaṁ ekaṁ samayaṁ bhagavā sāvatthiyaṁ viharati
 pubbārāme migāramātu pāsāde. < PTS. M III , 21 >Tena kho pana samayena bhagavā
 tadahuposathe paṇṇarase puṇṇāya puṇṇamāya rattiyā bhikkhusaṅghaparivuto
 abbhokāse nisinno hoti.
      [131] Atha kho bhagavā tuṇhībhūtaṁ 1- bhikkhusaṅghaṁ anuviloketvā
 bhikkhū āmantesi jāneyya nu kho bhikkhave asappuriso asappurisaṁ
 asappuriso ayambhavanti. No hetaṁ bhante. Sādhu bhikkhave
 aṭṭhānametaṁ bhikkhave anavakāso yaṁ asappuriso asappurisaṁ jāneyya
 asappuriso ayambhavanti jāneyya pana bhikkhave asappuriso sappurisaṁ
 sappuriso ayambhavanti. No hetaṁ bhante. Sādhu bhikkhave
 etampi 2- bhikkhave aṭṭhānaṁ anavakāso yaṁ asappuriso sappurisaṁ jāneyya
 sappuriso ayambhavanti.
      [132] Asappuriso bhikkhave asaddhammasamannāgato hoti
 asappurisabhattī hoti asappurisacintī hoti asappurisamantī hoti
 asappurisavāco hoti asappurisakammanto hoti asappurisadiṭṭhī hoti
 asappurisadānaṁ deti.
      [133] Kathañca bhikkhave asappuriso asaddhammasamannāgato hoti.
 Idha bhikkhave asappuriso asaddho hoti ahiriko hoti anottappī

  *  *  *  *  *  *
  Footnote:1 Ma. Yu. tuṇhībhūtaṁ tuṇhībhūtaṁ. 2 Ma. Yu. etampi kho.
-------------------------------------------------
[page 110]
 Hoti appassuto hoti kusīto hoti muṭṭhassatī hoti duppañño
 hoti evaṁ kho bhikkhave asappuriso asaddhammasamannāgato hoti.
      [134] Kathañca bhikkhave asappuriso asappurisabhattī hoti.
 Idha bhikkhave asappurisassa ye te samaṇabrāhmaṇā asaddhā ahirikā
 anottappino appassutā kusītā muṭṭhassatino duppaññā tyassa
 mittā honti te sahāyā evaṁ kho bhikkhave asappuriso
 asappurisabhattī hoti.
      [135] Kathañca bhikkhave asappuriso asappurisacintī hoti.
 Idha bhikkhave asappuriso attabyābādhāyapi ceteti parabyābādhāyapi
 ceteti ubhayabyābādhāyapi ceteti evaṁ kho bhikkhave asappuriso
 asappurisacintī hoti.
      [136] Kathañca bhikkhave asappuriso asappurisamantī hoti.
 Idha bhikkhave < PTS. M III , 22 >asappuriso attabyābādhāyapi manteti parabyābādhāyapi
 manteti ubhayabyābādhāyapi manteti evaṁ kho bhikkhave asappuriso
 asappurisamantī hoti.
      [137] Kathañca bhikkhave asappuriso asappurisavāco hoti.
 Idha bhikkhave asappuriso musāvādī hoti pisuṇavāco hoti pharusavāco
 hoti samphappalāpī hoti evaṁ kho bhikkhave asappuriso
 asappurisavāco hoti.
      [138] Kathañca bhikkhave asappuriso asappurisakammanto hoti.
-------------------------------------------------
[page 111]
 Idha bhikkhave asappuriso pāṇātipātī hoti adinnādāyī hoti
 kāmesumicchācārī hoti evaṁ kho bhikkhave asappuriso asappurisakammanto
 hoti.
      [139] Kathañca bhikkhave asappuriso asappurisadiṭṭhī hoti. Idha
 bhikkhave asappuriso evaṁdiṭṭhiko 1- hoti natthi dinnaṁ natthi yiṭṭhaṁ
 natthi hutaṁ natthi sukatadukkaṭānaṁ kammānaṁ phalaṁ vipāko natthi ayaṁ
 loko natthi paro loko natthi mātā natthi pitā natthi sattā
 opapātikā natthi loke samaṇabrāhmaṇā sammaggatā
 sammāpaṭipannā ye imañca lokaṁ parañca lokaṁ sayaṁ abhiññā
 sacchikatvā pavedentīti evaṁ kho bhikkhave asappuriso asappurisadiṭṭhī
 hoti.
      [140] Kathañca bhikkhave asappuriso asappurisadānaṁ deti.
 Idha bhikkhave asappuriso asakkaccaṁ dānaṁ deti asahatthā dānaṁ
 deti acittiṁ katvā dānaṁ deti apaviṭṭhaṁ dānaṁ deti anāgamanadiṭṭhiko
 dānaṁ deti evaṁ kho bhikkhave asappuriso asappurisadānaṁ
 deti.
      [141] Sa 2- kho so bhikkhave asappuriso evaṁ asaddhammasamannāgato
 evaṁ asappurisabhattī evaṁ asappurisacintī evaṁ asappurisamantī evaṁ
 asappurisavāco evaṁ asappurisakammanto evaṁ asappurisadiṭṭhī evaṁ
 asappurisadānaṁ datvā kāyassa bhedā parammaraṇā yā asappurisānaṁ

  *  *  *  *  *  *
  Footnote:1 Ma. Yu. evaṁdiṭṭhī. 2 Ma. sa khoti natthi.
-------------------------------------------------
[page 112]
 Gati tattha uppajjati. Kā ca bhikkhave asappurisānaṁ gati nirayo
 vā tiracchānayoni vā.
      [142] < PTS. M III , 23 >Jāneyya nu kho bhikkhave sappuriso sappurisaṁ sappuriso
 ayambhavanti. Evaṁ bhante. Sādhu bhikkhave ṭhānametaṁ bhikkhave
 vijjati yaṁ sappuriso sappurisaṁ jāneyya sappuriso ayambhavanti
 jāneyya pana bhikkhave sappuriso asappurisaṁ asappuriso
 ayambhavanti. Evaṁ bhante. Sādhu bhikkhave etampi kho bhikkhave ṭhānaṁ
 vijjati yaṁ sappuriso asappurisaṁ jāneyya asappuriso ayambhavanti.
      [143] Sappuriso bhikkhave saddhammasamannāgato hoti
 sappurisabhattī hoti sappurisacintī hoti sappurisamantī hoti
 sappurisavāco hoti sappurisakammanto hoti sappurisadiṭṭhī hoti
 sappurisadānaṁ deti.
      [144] Kathañca bhikkhave sappuriso saddhammasamannāgato hoti.
 Idha bhikkhave sappuriso saddho hoti hirimā hoti ottappī hoti
 bahussuto hoti āraddhaviriyo hoti upaṭṭhitasatī hoti paññavā
 hoti evaṁ kho bhikkhave sappuriso saddhammasamannāgato hoti.
      [145] Kathañca bhikkhave sappuriso sappurisabhattī hoti. Idha
 bhikkhave sappurisassa ye te samaṇabrāhmaṇā saddhā hirimanto
 ottappino bahussutā āraddhaviriyā upaṭṭhitasatino paññavanto
 tyassa mittā honti te sahāyā evaṁ kho bhikkhave sappuriso
-------------------------------------------------
[page 113]
 Sappurisabhattī hoti.
      [146] Kathañca bhikkhave sappuriso sappurisacintī hoti. Idha
 bhikkhave sappuriso nevattabyābādhāya ceteti na parabyābādhāya
 ceteti na ubhayabyābādhāya ceteti evaṁ kho bhikkhave sappuriso
 sappurisacintī hoti.
      [147] Kathañca bhikkhave sappuriso sappurisamantī hoti. Idha
 bhikkhave sappuriso nevattabyābādhāya manteti na parabyābādhāya
 manteti na ubhayabyābādhāya manteti evaṁ kho bhikkhave sappuriso
 sappurisamantī hoti.
      [148] Kathañca bhikkhave sappuriso sappurisavāco hoti. Idha
 bhikkhave sappuriso musāvādā paṭivirato hoti pisuṇāya vācāya
 paṭivirato hoti pharusāya vācāya paṭivirato hoti samphappalāpā
 paṭivirato hoti evaṁ kho bhikkhave sappuriso sappurisavāco hoti.
      [149] Kathañca bhikkhave sappuriso sappurisakammanto hoti.
 Idha bhikkhave sappuriso pāṇātipātā paṭivirato hoti adinnādānā
 paṭivirato hoti kāmesumicchācārā paṭivirato hoti evaṁ kho bhikkhave
 sappuriso sappurisakammanto hoti.
      [150] Kathañca bhikkhave sappuriso sappurisadiṭṭhī hoti. Idha
 bhikkhave sappuriso evaṁ diṭṭhiko hoti atthi dinnaṁ atthi yiṭṭhaṁ
 atthi hutaṁ atthi sukatadukkaṭānaṁ kammānaṁ phalaṁ vipāko atthi ayaṁ
-------------------------------------------------
[page 114]
 Loko atthi paro loko atthi mātā atthi pitā atthi sattā
 opapātikā atthi loke samaṇabrāhmaṇā sammaggatā sammāpaṭipannā
 ye imañca lokaṁ parañca lokaṁ sayaṁ abhiññā sacchikatvā
 pavedentīti evaṁ kho bhikkhave sappuriso sappurisadiṭṭhī
 hoti.
      [151] Kathañca bhikkhave sappuriso sappurisadānaṁ deti. Idha
 bhikkhave sappuriso sakkaccaṁ dānaṁ deti 1- cittiṁ katvā dānaṁ deti
 parisuddhaṁ 2- dānaṁ deti āgamanadiṭṭhiko dānaṁ deti evaṁ kho bhikkhave
 sappuriso sappurisadānaṁ deti.
      [152] Sa kho so bhikkhave sappuriso evaṁ saddhammasamannāgato
 evaṁ sappurisabhattī evaṁ sappurisacintī evaṁ sappurisamantī evaṁ sappurisavāco
 evaṁ sappurisakammanto evaṁ sappurisadiṭṭhī evaṁ sappurisadānaṁ
 datvā kāyassa bhedā parammaraṇā yā sappurisānaṁ gati tattha
 uppajjati kā ca bhikkhave sappurisānaṁ gati devamahattatā vā
 manussamahattatā vāti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                  Cūḷapuṇṇamasuttaṁ niṭṭhitaṁ dasamaṁ.
                    Devadahavaggo paṭhamo.
                        --------

  *  *  *  *  *  *
  Footnote:1 Po. Ma. sahatthā dānaṁ deti. 2 Ma. anupaviṭṭhaṁ.
-------------------------------------------------
[page 115]
                         Tassuddānaṁ
                   devadahapañcattayakinti
                   nigantho aññaveyyākaraṇo
                   kurugaṇakagopakaṁ puṇṇamayo
                   devadahaggamo paṭhamo pavaro.
                        --------
-------------------------------------------------
[page 116]
                        Anupadavaggo
                         ------
                         anupadasuttaṁ< PTS. M III , 25 >
      [153] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
      [154] Bhagavā etadavoca paṇḍito bhikkhave sārīputto
 mahāpañño bhikkhave sārīputto puthupañño bhikkhave sārīputto
 hāsapañño bhikkhave sārīputto javanapañño bhikkhave sārīputto
 tikkhapañño bhikkhave sārīputto nibbedhikapañño bhikkhave sārīputto
 sārīputto bhikkhave aḍḍhamāsaṁ anupadadhammavipassanaṁ vipassi. Tatridaṁ
 bhikkhave sārīputtassa anupadadhammavipassanāya hoti.
      [155] Idha bhikkhave sārīputto vivicceva kāmehi vivicca akusalehi
 dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja
 viharati. Ye ca paṭhame jhāne dhammā vitakko ca vicāro ca
 pīti ca sukhañca cittekaggatā ca phasso vedanā saññā cetanā
 viññāṇaṁ 1- chando adhimokkho viriyaṁ sati upekkhā manasikāro tyassa
 dhammā anupadavavatthitā honti tyassa dhammā viditā uppajjanti
 viditā upaṭṭhahanti viditā abbhatthaṁ gacchanti. So evaṁ pajānāti

  *  *  *  *  *  *
  Footnote:1 Po. Ma. Yu. cittaṁ.
-------------------------------------------------
[page 117]
 Evaṁ kirame dhammā ahutvā sambhonti hutvā pativentīti 1-. So
 tesu dhammesu anupāyo anapāyo anissito appaṭibaddho
 vippamutto visaṁyutto vimariyādikatena cetasā viharati. So atthi
 uttariṁ nissaraṇanti pajānāti tabbahulīkārā atthi tvevassa hoti.
      [156] Puna caparaṁ bhikkhave < PTS. M III , 26 >sārīputto vitakkavicārānaṁ vūpasamā
 ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ
 pītisukhaṁ dutiyaṁ jhānaṁ upasampajja viharati. Ye ca dutiye jhāne
 dhammā ajjhattaṁ sampasādo ca pīti ca sukhañca cittekaggatā ca
 phasso vedanā saññā cetanā viññāṇaṁ chando adhimokkho viriyaṁ
 sati upekkhā manasikāro tyassa dhammā anupadavavatthitā honti
 tyassa dhammā viditā uppajjanti viditā upaṭṭhahanti viditā abbhatthaṁ
 gacchanti. So evaṁ pajānāti evaṁ kirame dhammā ahutvā
 sambhonti hutvā pativentīti. So tesu dhammesu anupāyo
 anapāyo anissito appaṭibaddho vippamutto visaṁyutto vimariyādikatena
 cetasā viharati. So atthi uttariṁ nissaraṇanti pajānāti.
 Tabbahulīkārā atthi tvevassa hoti.
      [157] Puna caparaṁ bhikkhave sārīputto pītiyā ca virāgā
 upekkhako ca viharati sato ca sampajāno sukhañca kāyena
 paṭisaṁvedeti yantaṁ ariyā ācikkhanti upekkhako satimā sukhavihārīti
 tatiyaṁ jhānaṁ upasampajja viharati. Ye ca tatiye jhāne dhammā

  *  *  *  *  *  *
  Footnote:1 Po. Yu. paṭivedentīti.
-------------------------------------------------
[page 118]
 Upekkhā ca sukhañca sati ca sampajaññañca cittekaggatā ca phasso
 vedanā saññā cetanā viññāṇaṁ chando adhimokkho viriyaṁ sati
 upekkhā manasikāro tyassa dhammā anupadavavatthitā honti tyassa
 dhammā viditā uppajjanti viditā upaṭṭhahanti viditā abbhatthaṁ
 gacchanti. So evaṁ pajānāti evaṁ kirame dhammā ahutvā
 sambhonti hutvā pativentīti. So tesu dhammesu anupāyo anapāyo
 anissito appaṭibaddho vippamutto visaṁyutto vimariyādikatena cetasā
 viharati. So atthi uttariṁ nissaraṇanti pajānāti. Tabbahulīkārā
 atthi tvevassa hoti.
      [158] Puna caparaṁ bhikkhave sārīputto sukhassa ca pahānā
 dukkhassa ca pahānā pubbeva somanassadomanassānaṁ atthaṅgamā
 adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati.
 Ye ca catutthe jhāne dhammā upekkhā adukkhamasukhā vedanā
 parisuddhattā 1- cetaso anābhogo satipārisuddhi cittekaggatā ca
 phasso vedanā saññā cetanā viññāṇaṁ chando adhimokkho
 viriyaṁ sati upekkhā manasikāro tyassa dhammā anupadavavatthitā
 honti tyassa dhammā viditā uppajjanti viditā upaṭṭhahanti
 viditā abbhatthaṁ gacchanti. So evaṁ pajānāti evaṁ kirame
 dhammā ahutvā sambhonti hutvā pativentīti. So tesu dhammesu
 anupāyo anapāyo anissito appaṭibaddho vippamutto visaṁyutto

  *  *  *  *  *  *
  Footnote:1 Po. pasiddhatā. Ma. passaddhattā.
-------------------------------------------------
[page 119]
 Vimariyādikatena cetasā viharati. So atthi uttariṁ nissaraṇanti
 pajānāti. Tabbahulīkārā atthi tvevassa hoti.
      [159] Puna caparaṁ bhikkhave sārīputto sabbaso rūpasaññānaṁ
 samatikkamā paṭighasaññānaṁ atthaṅgamā nānattasaññānaṁ amanasikārā
 ananto ākāsoti ākāsānañcāyatanaṁ upasampajja viharati. Ye
 ca ākāsānañcāyatane dhammā ākāsānañcāyatanasaññā ca
 cittekaggatā ca phasso vedanā saññā cetanā viññāṇaṁ chando
 adhimokkho viriyaṁ sati upekkhā manasikāro tyassa dhammā
 anupadavavatthitā honti tyassa dhammā viditā uppajjanti viditā
 upaṭṭhahanti viditā abbhatthaṁ gacchanti. So evaṁ pajānāti evaṁ
 kirame dhammā ahutvā sambhonti hutvā pativentīti. So tesu
 dhammesu anupāyo anapāyo anissito appaṭibaddho vippamutto
 visaṁyutto vimariyādikatena cetasā viharati. So atthi uttariṁ
 nissaraṇanti pajānāti. Tabbahulīkārā atthi tvevassa hoti.
      [160] Puna caparaṁ bhikkhave sārīputto sabbaso ākāsānañcāyatanaṁ
 samatikkamma 1- anantaṁ viññāṇanti viññāṇañcāyatanaṁ upasampajja
 viharati. Ye ca viññāṇañcāyatane dhammā viññāṇañcāyatanasaññā
 ca cittekaggatā ca phasso vedanā saññā cetanā
 viññāṇaṁ chando adhimokkho viriyaṁ sati upekkhā manasikāro tyassa
 dhammā anupadavavatthitā honti tyassa dhammā viditā uppajjanti

  *  *  *  *  *  *
  Footnote:1 Yu. samatikkamā.
-------------------------------------------------
[page 120]
 Viditā upaṭṭhahanti viditā abbhatthaṁ gacchanti. So evaṁ pajānāti
 evaṁ kirame dhammā ahutvā sambhonti hutvā pativentīti. So
 tesu dhammesu anupāyo anapāyo anissito appaṭibaddho vippamutto
 visaṁyutto vimariyādikatena cetasā viharati. So atthi uttariṁ
 nissaraṇanti < PTS. M III , 28 >pajānāti. Tabbahulīkārā atthi tvevassa hoti.
      [161] Puna caparaṁ bhikkhave sārīputto sabbaso viññāṇañcāyatanaṁ
 samatikkamma natthi kiñcīti ākiñcaññāyatanaṁ upasampajja
 viharati. Ye ca ākiñcaññāyatane dhammā ākiñcaññāyatanasaññā
 ca cittekaggatā ca phasso vedanā saññā cetanā
 viññāṇaṁ chando adhimokkho viriyaṁ sati upekkhā manasikāro tyassa
 dhammā anupadavavatthitā honti tyassa dhammā viditā uppajjanti
 viditā upaṭṭhahanti viditā abbhatthaṁ gacchanti. So evaṁ pajānāti
 evaṁ kirame dhammā ahutvā sambhonti hutvā pativentīti. So
 tesu dhammesu anupāyo anapāyo anissito appaṭibaddho vippamutto
 visaṁyutto vimariyādikatena cetasā viharati. So atthi uttariṁ
 nissaraṇanti pajānāti. Tabbahulīkārā atthi tvevassa hoti.
      [162] Puna caparaṁ bhikkhave sārīputto sabbaso ākiñcaññāyatanaṁ
 samatikkamma nevasaññānāsaññāyatanaṁ upasampajja viharati.
 So tāya samāpattiyā sato vuṭṭhāti. So tāya samāpattiyā
 sato vuṭṭhahitvā ye dhammā atītā niruddhā vipariṇatā te dhamme
-------------------------------------------------
[page 121]
 Samanupassati evaṁ kirame dhammā ahutvā sambhonti hutvā
 pativentīti. So tesu dhammesu anupāyo anapāyo anissito
 appaṭibaddho vippamutto visaṁyutto vimariyādikatena cetasā viharati.
 So atthi uttariṁ nissaraṇanti pajānāti. Tabbahulīkārā atthi
 tvevassa hoti.
      [163] Puna caparaṁ bhikkhave sārīputto sabbaso nevasaññānāsaññāyatanaṁ
 samatikkamma saññāvedayitanirodhaṁ upasampajja viharati.
 Paññāyapassa 1- disvā āsavā parikkhīṇā honti. So tāya
 samāpattiyā sato vuṭṭhāti 2-. So tāya samāpattiyā sato vuṭṭhahitvā
 ye dhammā atītā niruddhā vipariṇatā te dhamme samanupassati evaṁ
 kirame dhammā ahutvā sambhonti hutvā pativentīti. So tesu
 dhammesu anupāyo anapāyo anissito appaṭibaddho vippamutto
 visaṁyutto vimariyādikatena cetasā viharati. So atthi 3- uttariṁ
 nissaraṇanti pajānāti. Tabbahulīkārā atthi 4- tvevassa hoti.
      [164] Yaṁ kho taṁ < PTS. M III , 29 >bhikkhave sammā vadamāno vadeyya vasippatto
 pāramippatto ariyasmiṁ sīlasmiṁ vasippatto pāramippatto ariyasmiṁ
 samādhismiṁ vasippatto pāramippatto ariyāya paññāya vasippatto
 pāramippatto ariyāya vimuttiyāti sārīputtameva taṁ sammā vadamāno
 vadeyya vasippatto pāramippatto ariyasmiṁ sīlasmiṁ vasippatto
 pāramippatto ariyasmiṁ samādhismiṁ vasippatto pāramippatto ariyāya

  *  *  *  *  *  *
  Footnote:1 Ma. Yu. paññāyacassa. 2 vuṭṭhahati. 3-4 Po. Ma. Yu. natthi.
-------------------------------------------------
[page 122]
 Paññāya vasippatto pāramippatto ariyāya vimuttiyāti.
      [165] Yaṁ kho taṁ bhikkhave sammā vadamāno vadeyya bhagavato
 putto oraso mukhato jāto dhammajo dhammanimmito dhammadāyādo
 no āmisadāyādoti sārīputtameva taṁ sammā vadamāno vadeyya
 bhagavato putto oraso mukhato jāto dhammajo dhammanimmito
 dhammadāyādo no āmisadāyādoti. Sārīputto bhikkhave
 tathāgatena anuttaraṁ dhammacakkaṁ pavattitaṁ sammadeva anuppavattetīti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                   Anupadasuttaṁ niṭṭhitaṁ paṭhamaṁ.
                         -------
-------------------------------------------------
[page 123]
                      Chavisodhanasuttaṁ 1-
      [166] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
      [167] Bhagavā etadavoca idha bhikkhave bhikkhu aññaṁ byākaroti
 khīṇā jāti vusitaṁ brahmacariyaṁ kataṁ karaṇīyaṁ nāparaṁ itthattāyāti
 pajānāmīti. Tassa bhikkhave bhikkhuno bhāsitaṁ neva abhinanditabbaṁ
 na paṭikkositabbaṁ. Anabhinanditvā appaṭikkositvā pañho
 pucchitabbo cattārome āvuso vohārā tena bhagavatā jānatā
 passatā arahatā sammāsambuddhena sammadakkhātā katame cattāro
 diṭṭhe diṭṭhavāditā sute sutavāditā mute mutavāditā viññāte
 viññātavāditā ime kho āvuso cattāro vohārā tena bhagavatā
 jānatā passatā arahatā sammāsambuddhena sammadakkhātā. Kathaṁ
 jānato panāyasmato kathaṁ passato imesu catūsu vohāresu
 anupādāya āsavehi cittaṁ vimuttanti.
      [168] Khīṇāsavassa bhikkhave bhikkhuno vusitavato katakaraṇīyassa
 ohitabhārassa anuppattasadatthassa parikkhīṇabhavasaññojanassa
 sammadaññāvimuttassa ayamanudhammo hoti veyyākaraṇāya diṭṭhe kho

  *  *  *  *  *  *
  Footnote:1 Yu. chabbisodhanasuttanti dissati.
-------------------------------------------------
[page 124]
 Ahaṁ āvuso anupāyo anapāyo anissito appaṭibaddho vippamutto
 visaṁyutto vimariyādikatena cetasā viharāmi sute kho ahaṁ āvuso ...
 Mute kho ahaṁ āvuso ... Viññāte kho ahaṁ āvuso anupāyo
 anapāyo anissito appaṭibaddho vippamutto visaṁyutto vimariyādikatena
 cetasā viharāmi evaṁ kho me āvuso jānato evaṁ passato imesu
 catūsu vohāresu anupādāya āsavehi cittaṁ vimuttanti. Tassa
 bhikkhave bhikkhuno sādhūti bhāsitaṁ abhinanditabbaṁ anumoditabbaṁ. Sādhūti
 bhāsitaṁ abhinanditvā anumoditvā uttariṁ pañho pucchitabbo pañca
 kho ime āvuso upādānakkhandhā tena bhagavatā jānatā passatā
 arahatā sammāsambuddhena sammadakkhātā katame pañca seyyathīdaṁ
 rūpūpādānakkhandho vedanūpādānakkhandho saññūpādānakkhandho
 saṅkhārūpādānakkhandho viññāṇūpādānakkhandho ime kho āvuso
 pañcupādānakkhandhā tena bhagavatā jānatā passatā arahatā sammāsambuddhena
 sammadakkhātā. Kathaṁ jānato panāyasmato kathaṁ passato
 imesu pañcasupādānakkhandhesu anupādāya āsavehi cittaṁ vimuttanti.
      [169] Khīṇāsavassa bhikkhave bhikkhuno vusitavato katakaraṇīyassa
 ohitabhārassa anuppattasadatthassa parikkhīṇabhavasaññojanassa
 sammadaññāvimuttassa ayamanudhammo hoti veyyākaraṇāya rūpaṁ kho
 ahaṁ āvuso < PTS. M III , 31 >abalaṁ virāgunaṁ 1- anassāsikanti 2- viditvā ye rūpe
 upādāyupādānā 3- cetaso adhiṭṭhānābhinivesānusayā tesaṁ khayā virāgā

  *  *  *  *  *  *
  Footnote:1 Yu. virāgaṁ. 2 itisaddo natthi. 3 Ma. Yu. upāyupādānā.
-------------------------------------------------
[page 125]
 Nirodhā cāgā paṭinissaggā vimuttaṁ me cittanti pajānāmi vedanaṁ
 kho ahaṁ āvuso ... Saññaṁ kho ahaṁ āvuso ... Saṅkhāre kho ahaṁ
 āvuso ... Viññāṇaṁ kho ahaṁ āvuso abalaṁ virāgunaṁ anassāsikanti
 viditvā ye viññāṇe upādāyupādānā cetaso adhiṭṭhānābhinivesānusayā
 tesaṁ khayā virāgā nirodhā cāgā paṭinissaggā vimuttaṁ me
 cittanti pajānāmi evaṁ kho me āvuso jānato evaṁ passato
 imesu pañcasupādānakkhandhesu anupādāya āsavehi cittaṁ vimuttanti.
 Tassa bhikkhave bhikkhuno sādhūti bhāsitaṁ abhinanditabbaṁ anumoditabbaṁ.
 Sādhūti bhāsitaṁ abhinanditvā anumoditvā uttariṁ pañho pucchitabbo
 chayimāvuso dhātuyo tena bhagavatā jānatā passatā arahatā sammāsambuddhena
 sammadakkhātā katamā cha paṭhavīdhātu āpodhātu tejodhātu
 vāyodhātu ākāsadhātu viññāṇadhātu imā kho āvuso cha
 dhātuyo tena bhagavatā jānatā passatā arahatā sammāsambuddhena
 sammadakkhātā. Kathaṁ jānato panāyasmato kathaṁ passato imāsu
 chasu dhātūsu anupādāya āsavehi cittaṁ vimuttanti.
      [170] Khīṇāsavassa bhikkhave bhikkhuno vusitavato katakaraṇīyassa
 ohitabhārassa anuppattasadatthassa parikkhīṇabhavasaññojanassa
 sammadaññāvimuttassa ayamanudhammo hoti veyyākaraṇāya paṭhavīdhātuṁ kho
 ahaṁ āvuso anattato upagacchiṁ na ca paṭhavīdhātunissitaṁ attānaṁ ye ca
 paṭhavīdhātunissitā upādāyupādānā cetaso adhiṭṭhānābhinivesānusayā
-------------------------------------------------
[page 126]
 Tesaṁ khayā virāgā nirodhā cāgā paṭinissaggā vimuttaṁ me cittanti
 pajānāmi āpodhātuṁ kho ahaṁ āvuso ... Tejodhātuṁ kho ahaṁ
 āvuso ... Vāyodhātuṁ kho ahaṁ āvuso ... Ākāsadhātuṁ kho ahaṁ
 āvuso ... Viññāṇadhātuṁ kho ahaṁ āvuso anattato upagacchiṁ na
 ca viññāṇadhātunissitaṁ attānaṁ ye ca viññāṇadhātunissitā
 upādāyupādānā cetaso adhiṭṭhānābhinivesānusayā tesaṁ khayā virāgā
 nirodhā cāgā paṭinissaggā vimuttaṁ me cittanti pajānāmi evaṁ
 kho me āvuso jānato evaṁ passato imāsu chasu dhātūsu anupādāya
 āsavehi cittaṁ vimuttanti. Tassa bhikkhave bhikkhuno sādhūti bhāsitaṁ
 abhinanditabbaṁ anumoditabbaṁ. Sādhūti bhāsitaṁ abhinanditvā anumoditvā
 uttariṁ pañho pucchitabbo cha kho panimāni āvuso ajjhattikāni
 bāhirāni āyatanāni tena bhagavatā jānatā passatā arahatā
 sammāsambuddhena sammadakkhātāni katamāni cha cakkhu ceva rūpā ca
 sotaṁ ca saddā ca ghānaṁ ca gandhā ca jivhā ca rasā ca kāyo ca
 phoṭṭhabbā ca mano ca dhammā ca imāni kho āvuso cha
 ajjhattikāni bāhirāni āyatanāni tena bhagavatā jānatā passatā
 arahatā sammāsambuddhena sammadakkhātāni. Kathaṁ jānato
 panāyasmato kathaṁ passato imesu chasu ajjhattikabāhiresu āyatanesu
 anupādāya āsavehi cittaṁ vimuttanti.
      [171] Khīṇāsavassa bhikkhave bhikkhuno vusitavato katakaraṇīyassa
-------------------------------------------------
[page 127]
 Ohitabhārassa anuppattasadatthassa parikkhīṇabhavasaññojanassa
 sammadaññāvimuttassa ayamanudhammo hoti veyyākaraṇāya cakkhusmiṁ
 āvuso rūpe cakkhuviññāṇe cakkhuviññāṇaviññātabbesu dhammesu
 yo chando yo rāgo yā nandi yā taṇhā ye upādāyupādānā
 cetaso adhiṭṭhānābhinivesānusayā tesaṁ khayā virāgā nirodhā cāgā
 paṭinissaggā vimuttaṁ me cittanti pajānāmi sotasmiṁ āvuso
 sadde sotaviññāṇe ... Ghānasmiṁ āvuso gandhe ghānaviññāṇe ...
 Jivhāya āvuso rase jivhāviññāṇe ... Kāyasmiṁ āvuso phoṭṭhabbe
 kāyaviññāṇe ... Manasmiṁ āvuso dhamme manoviññāṇe
 manoviññāṇaviññātabbesu dhammesu yo chando yo rāgo yā nandi
 yā taṇhā ye [1]- upādāyupādānā cetaso adhiṭṭhānābhinivesānusayā
 tesaṁ khayā virāgā nirodhā cāgā paṭinissaggā vimuttaṁ me cittanti
 pajānāmi evaṁ kho me āvuso jānato evaṁ passato imesu
 chasu ajjhattikabāhiresu āyatanesu anupādāya āsavehi cittaṁ
 vimuttanti. Tassa bhikkhave bhikkhuno sādhūti bhāsitaṁ abhinanditabbaṁ
 anumoditabbaṁ. Sādhūti bhāsitaṁ abhinanditvā anumoditvā uttariṁ
 pañho pucchitabbo kathaṁ jānato panāyasmato kathaṁ passato
 imasmiñca saviññāṇake kāye bahiddhā ca sabbanimittesu
 ahaṅkāramamaṅkāramānānusayā < PTS. M III , 33 >susamūhatāti.
      [172] Khīṇāsavassa bhikkhave bhikkhuno vusitavato katakaraṇīyassa

  *  *  *  *  *  *
  Footnote:1 Po. Ma. etthantare casaddo atthi.
-------------------------------------------------
[page 128]
 Ohitabhārassa anuppattasadatthassa parikkhīṇabhavasaññojanassa
 sammadaññāvimuttassa ayamanudhammo hoti veyyākaraṇāya pubbe kho
 ahaṁ āvuso āgāriyabhūto samāno aviddasu ahosiṁ tassa me
 tathāgato vā tathāgatasāvako vā dhammaṁ deseti tāhaṁ dhammaṁ sutvā
 tathāgate saddhaṁ paṭilabhiṁ. So tena saddhāpaṭilābhena samannāgato iti
 paṭisañcikkhiṁ sambādho gharāvāso rajāpatho abbhokāso pabbajjā
 nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ
 saṅkhalikhitaṁ brahmacariyaṁ carituṁ yannūnāhaṁ kesamassuṁ ohāretvā
 kāsāyāni vatthāni acchādetvā agārasmā anagāriyaṁ pabbajeyyanti.
 So kho ahaṁ āvuso aparena samayena appaṁ vā bhogakkhandhaṁ pahāya
 mahantaṁ vā bhogakkhandhaṁ pahāya appaṁ vā ñātiparivaṭṭaṁ pahāya
 mahantaṁ vā ñātiparivaṭṭaṁ pahāya kesamassuṁ ohāretvā kāsāyāni
 vatthāni acchādetvā agārasmā anagāriyaṁ pabbajiṁ. So evaṁ
 pabbajito samāno bhikkhūnaṁ sikkhāsājīvasamāpanno pāṇātipātaṁ
 pahāya pāṇātipātā paṭivirato ahosiṁ nihitadaṇḍo nihitasattho
 lajjī dayāpanno sabbapāṇabhūtahitānukampī ahosiṁ 1-. Adinnādānaṁ
 pahāya adinnādānā paṭivirato ahosiṁ dinnādāyī dinnapāṭikaṅkhī
 athenena sucibhūtena attanā vihāsiṁ. Abrahmacariyaṁ pahāya brahmacārī
 ahosiṁ ārācārī virato methunā gāmadhammā. Musāvādaṁ pahāya
 musāvādā paṭivirato ahosiṁ saccavādī saccasandho theto paccayiko

  *  *  *  *  *  *
  Footnote:1 Ma. Yu. vihāsiṁ.
-------------------------------------------------
[page 129]
 Avisaṁvādako lokassa. Pisuṇaṁ vācaṁ pahāya pisuṇāya vācāya
 paṭivirato ahosiṁ ito sutvā na amutra akkhātā imesaṁ
 bhedāya amutra vā sutvā na imesaṁ akkhātā amūsaṁ bhedāya iti
 bhinnānaṁ vā sandhātā sahitānaṁ vā anuppadātā samaggārāmo
 samaggarato samagganandī samaggakaraṇiṁ vācaṁ bhāsitā ahosiṁ. Pharusaṁ
 vācaṁ pahāya < PTS. M III , 34 >pharusāya vācāya paṭivirato ahosiṁ yā sā vācā
 nelā kaṇṇasukhā pemanīyā hadayaṅgamā porī bahujanakantā
 bahujanamanāpā tathārūpiṁ vācaṁ bhāsitā ahosiṁ. Samphappalāpaṁ pahāya
 samphappalāpā paṭivirato ahosiṁ kālavādī bhūtavādī atthavādī
 dhammavādī vinayavādī nidhānavatiṁ vācaṁ bhāsitā ahosiṁ kālena sāpadesaṁ
 pariyantavatiṁ atthasañhitaṁ. So bījagāmabhūtagāmasamārambhā paṭivirato
 ahosiṁ ekabhattiko ahosiṁ rattūparato virato 1- vikālabhojanā
 naccagītavāditavisūkadassanā paṭivirato ahosiṁ mālāgandhavilepana-
 dhāraṇamaṇḍanavibhūsanaṭṭhānā paṭivirato ahosiṁ uccāsayana mahāsayanā
 paṭivirato ahosiṁ jātarūparajatapaṭiggahaṇā paṭivirato ahosiṁ
 āmakadhaññapaṭiggahaṇā paṭivirato ahosiṁ āmakamaṁsapaṭiggahaṇā paṭivirato
 ahosiṁ itthīkumārikāpaṭiggahaṇā paṭivirato ahosiṁ dāsīdāsapaṭiggahaṇā
 paṭivirato ahosiṁ ajeḷakapaṭiggahaṇā paṭivirato ahosiṁ
 kukkuṭasūkarapaṭiggahaṇā paṭivirato ahosiṁ hatthigavāssavalavapaṭiggahaṇā
 paṭivirato ahosiṁ khettavatthupaṭiggahaṇā paṭivirato ahosiṁ

  *  *  *  *  *  *
  Footnote:1 Yu. paṭivirato.
-------------------------------------------------
[page 130]
 Dūteyya pahīṇagamanānuyogā paṭivirato ahosiṁ kayavikkayā paṭivirato
 ahosiṁ tulākūṭakaṁsakūṭamānakūṭā paṭivirato ahosiṁ ukkoṭanavañcananikati
 sāviyogā paṭivirato ahosiṁ chedanavadhabandhanaviparāmosāalopasahasākārā
 paṭivirato ahosiṁ. So santuṭṭho ahosiṁ kāyaparihārikena
 cīvarena kucchiparihārikena piṇḍapātena [1]- yena yeneva
 pakkamiṁ samādāyeva pakkamiṁ. Seyyathāpi nāma pakkhī sakuṇo
 yena yeneva ḍeti sapattabhārova ḍeti evameva kho ahaṁ āvuso
 santuṭṭho ahosiṁ kāyaparihārikena cīvarena kucchiparihārikena
 piṇḍapātena [2]- yena yeneva pakkamiṁ samādāyeva pakkamiṁ.
      [173] So iminā ariyena sīlakkhandhena samannāgato ajjhattaṁ
 anavajjasukhaṁ paṭisaṁvedesiṁ. So cakkhunā rūpaṁ disvā na nimittaggāhī
 ahosiṁ nānubyañjanaggāhī yatvādhikaraṇamenaṁ cakkhundriyaṁ asaṁvutaṁ
 viharantaṁ abhijjhādomanassā < PTS. M III , 35 >pāpakā akusalā dhammā anvāssaveyyuṁ
 tassa saṁvarāya paṭipajjiṁ rakkhiṁ cakkhundriyaṁ cakkhundriye saṁvaraṁ āpajjiṁ
 sotena saddaṁ sutvā ... Ghānena gandhaṁ ghāyitvā ... Jivhāya rasaṁ
 sāyitvā ... Kāyena phoṭṭhabbaṁ phusitvā ... Manasā dhammaṁ viññāya
 na nimittaggāhī ahosiṁ nānubyañjanaggāhī yatvādhikaraṇamenaṁ
 manindriyaṁ asaṁvutaṁ viharantaṁ abhijjhādomanassā pāpakā akusalā
 dhammā anvāssaveyyuṁ tassa saṁvarāya paṭipajjiṁ rakkhiṁ manindriyaṁ
 manindriye saṁvaraṁ āpajjiṁ.

  *  *  *  *  *  *
  Footnote:1-2 Ma. etthantare so iti dissati.
-------------------------------------------------
[page 131]
      [174] So iminā ariyena indriyasaṁvarena samannāgato ajjhattaṁ
 abyāsekasukhaṁ paṭisaṁvedesiṁ. [1]- Abhikkante paṭikkante sampajānakārī
 ahosiṁ ālokite vilokite sampajānakārī ahosiṁ sammiñjite
 pasārite sampajānakārī ahosiṁ saṅghāṭipattacīvaradhāraṇe sampajānakārī
 ahosiṁ asite pīte khāyite sāyite sampajānakārī ahosiṁ
 uccārapassāvakamme sampajānakārī ahosiṁ gate ṭhite nisinne
 sutte jāgarite bhāsite tuṇhībhāve sampajānakārī ahosiṁ.
      [175] So iminā ca ariyena sīlakkhandhena samannāgato iminā
 ca ariyena indriyasaṁvarena samannāgato iminā ca ariyena
 satisampajaññena samannāgato vivittaṁ senāsanaṁ bhajiṁ araññaṁ rukkhamūlaṁ
 pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ.
 So pacchābhattaṁ piṇḍapātapaṭikkanto nisīdiṁ pallaṅkaṁ ābhujitvā ujuṁ
 kāyaṁ paṇidhāya parimukhaṁ satiṁ upaṭṭhapetvā. So abhijjhaṁ loke pahāya
 vigatābhijjhena cetasā vihāsiṁ abhijjhāya cittaṁ parisodhesiṁ byāpādapadosaṁ
 pahāya abyāpannacitto vihāsiṁ sabbapāṇabhūtahitānukampī
 byāpādapadosā cittaṁ parisodhesiṁ thīnamiddhaṁ pahāya vigatathīnamiddho
 vihāsiṁ ālokasaññī sato sampajāno thīnamiddhā cittaṁ parisodhesiṁ
 uddhaccakukkuccaṁ pahāya anuddhato vihāsiṁ ajjhattaṁ vūpasantacitto
 uddhaccakukkuccā cittaṁ parisodhesiṁ vicikicchaṁ pahāya tiṇṇavicikiccho
 vihāsiṁ akathaṁkathī kusalesu dhammesu vicikicchāya cittaṁ parisodhesiṁ.

  *  *  *  *  *  *
  Footnote:1 < PTS. M III , 36 >Ma. Yu. so.
-------------------------------------------------
[page 132]
      [176] So [1]- pañca nīvaraṇe pahāya cetaso upakkilese paññāya
 dubbalīkaraṇe vivicceva kāmehi vivicca akusalehi dhammehi savitakkaṁ
 savicāraṁ vivekajaṁ pītisukhaṁ paṭhamaṁ jhānaṁ upasampajja vihāsiṁ vitakkavicārānaṁ
 vūpasamā ajjhattaṁ sampasādanaṁ cetaso ekodibhāvaṁ avitakkaṁ
 avicāraṁ samādhijaṁ pītisukhaṁ dutiyaṁ jhānaṁ ... Tatiyaṁ jhānaṁ ... Catutthaṁ
 jhānaṁ upasampajja vihāsiṁ.
      [177] So evaṁ samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte āsavānaṁ
 khayañāṇāya cittaṁ abhininnāmesiṁ. So idaṁ dukkhanti yathābhūtaṁ
 abbhaññāsiṁ ayaṁ dukkhasamudayoti yathābhūtaṁ abbhaññāsiṁ ayaṁ
 dukkhanirodhoti yathābhūtaṁ abbhaññāsiṁ ayaṁ dukkhanirodhagāminī paṭipadāti
 yathābhūtaṁ abbhaññāsiṁ ime āsavāti yathābhūtaṁ abbhaññāsiṁ ayaṁ
 āsavasamudayoti yathābhūtaṁ abbhaññāsiṁ ayaṁ āsavanirodhoti
 yathābhūtaṁ abbhaññāsiṁ ayaṁ āsavanirodhagāminī paṭipadāti yathābhūtaṁ
 abbhaññāsiṁ. Tassa me evaṁ jānato evaṁ passato kāmāsavāpi
 cittaṁ vimuccittha bhavāsavāpi cittaṁ vimuccittha avijjāsavāpi cittaṁ
 vimuccittha vimuttasmiṁ vimuttamiti ñāṇaṁ ahosiṁ khīṇā jāti vusitaṁ
 brahmacariyaṁ kataṁ karaṇīyaṁ nāparaṁ itthattāyāti abbhaññāsiṁ. Evaṁ
 kho me āvuso jānato evaṁ passato imasmiñca saviññāṇake
 kāye bahiddhā ca sabbanimittesu ahaṅkāramamaṅkāramānānusayā

  *  *  *  *  *  *
  Footnote:1 Po. Ma. ime.
-------------------------------------------------
[page 133]
 Susamūhatāti 1-. Tassa bhikkhave bhikkhuno sādhūti bhāsitaṁ abhinanditabbaṁ
 anumoditabbaṁ. Sādhūti bhāsitaṁ abhinanditvā anumoditvā < PTS. M III , 37 >evamassa
 vacanīyo lābhā no āvuso suladdhaṁ no āvuso ye mayaṁ āyasmantaṁ
 tādisaṁ sabrahmacāriṁ samanupassāmāti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                 Chavisodhanasuttaṁ 2- niṭṭhitaṁ dutiyaṁ.
                       ----------

  *  *  *  *  *  *
  Footnote:1 Po. Ma. samūhatāti. 2 Ma. Yu. chabbisodhanasuttaṁ.
-------------------------------------------------
[page 134]
                        Sappurisasuttaṁ
      [178] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
 Bhagavā etadavoca sappurisadhammañca vo bhikkhave desessāmi
 asappurisadhammañca taṁ suṇātha sādhukaṁ manasikarotha bhāsissāmīti.
 Evaṁ bhanteti kho te bhikkhū bhagavato paccassosuṁ.
      [179] Bhagavā etadavoca katamo ca bhikkhave asappurisadhammo.
 Idha bhikkhave asappuriso uccākulā pabbajito hoti. So iti
 paṭisañcikkhati ahaṁ khomhi uccākulā pabbajito ime panaññe
 bhikkhū na uccākulā pabbajitāti. So tāya uccākulīnatāya attānukkaṁseti
 paraṁ vambheti ayaṁ 1- bhikkhave asappurisadhammo. Sappuriso
 ca kho bhikkhave iti paṭisañcikkhati na kho uccākulīnatāya lobhadhammā
 vā parikkhayaṁ gacchanti dosadhammā vā parikkhayaṁ gacchanti mohadhammā
 vā parikkhayaṁ gacchanti no cepi < PTS. M III , 38 >uccākulā pabbajito hoti so
 ca hoti dhammānudhammapaṭipanno sāmīcipaṭipanno anudhammacārī so
 tattha pujjo so tattha pāsaṁsoti. So paṭipadaṁyeva antaraṁ karitvā
 tāya uccākulīnatāya nevattānukkaṁseti na paraṁ vambheti ayaṁ bhikkhave
 sappurisadhammo.

  *  *  *  *  *  *
  Footnote:1 Yu. ayampi.
-------------------------------------------------
[page 135]
      [180] Puna caparaṁ bhikkhave asappuriso mahākulā pabbajito hoti
 mahābhogakulā pabbajito hoti uḷārabhogakulā pabbajito hoti.
 So iti paṭisañcikkhati ahaṁ khomhi uḷārabhogakulā pabbajito
 ime panaññe na uḷārabhogakulā pabbajitāti. So tāya
 uḷārabhogatāya attānukkaṁseti paraṁ vambheti ayampi bhikkhave
 asappurisadhammo. Sappuriso ca kho bhikkhave iti paṭisañcikkhati
 na kho uḷārabhogatāya lobhadhammā vā parikkhayaṁ gacchanti dosadhammā vā
 parikkhayaṁ gacchanti mohadhammā vā parikkhayaṁ gacchanti no cepi
 uḷārabhogakulā pabbajito hoti so ca hoti dhammānudhammapaṭipanno
 sāmīcipaṭipanno anudhammacārī so tattha pujjo so tattha pāsaṁsoti.
 So paṭipadaṁyeva antaraṁ karitvā tāya uḷārabhogatāya nevattānukkaṁseti
 na paraṁ vambheti ayampi bhikkhave sappurisadhammo.
      [181] Puna caparaṁ bhikkhave asappuriso ñāto hoti yasassī.
 So iti paṭisañcikkhati ahaṁ khomhi ñāto yasassī ime panaññe
 bhikkhū appañātā appesakkhāti. So tena ñātattena 1- attānukkaṁseti
 paraṁ vambheti ayampi bhikkhave asappurisadhammo. Sappuriso ca kho
 bhikkhave iti paṭisañcikkhati na kho ñātattena lobhadhammā vā
 parikkhayaṁ gacchanti dosadhammā vā parikkhayaṁ gacchanti mohadhammā
 vā parikkhayaṁ gacchanti no cepi ñāto hoti yasassī so ca
 hoti dhammānudhammapaṭipanno sāmīcipaṭipanno anudhammacārī so tattha

  *  *  *  *  *  *
  Footnote:1 Po. ñātena. Ma. ñattena.
-------------------------------------------------
[page 136]
 Pujjo so tattha pāsaṁsoti. So 1- tena ñātattena nevattānukkaṁseti
 na < PTS. M III , 39 >paraṁ vambheti ayampi bhikkhave sappurisadhammo.
      [182] Puna caparaṁ bhikkhave asappuriso lābhī hoti
 cīvarapiṇḍapātasenāsanagilānapaccayabhesajjaparikkhārānaṁ. So iti
 paṭisañcikkhati ahaṁ khomhi lābhī cīvarapiṇḍapātasenāsanagilānapaccaya-
 bhesajjaparikkhārānaṁ ime panaññe bhikkhū na lābhino cīvarapiṇḍapāta-
 senāsanagilānapaccayabhesajjaparikkhārānanti. So tena lābhena
 attānukkaṁseti paraṁ vambheti ayampi bhikkhave asappurisadhammo.
 Sappuriso ca kho bhikkhave iti paṭisañcikkhati na kho lābhena
 lobhadhammā vā parikkhayaṁ gacchanti dosadhammā vā parikkhayaṁ gacchanti
 mohadhammā vā parikkhayaṁ gacchanti no cepi lābhī hoti
 cīvarapiṇḍapātasenāsanagilānapaccayabhesajjaparikkhārānaṁ so ca hoti
 dhammānudhammapaṭipanno sāmīcipaṭipanno anudhammacārī so tattha pujjo so
 tattha pāsaṁsoti. So paṭipadaṁyeva antaraṁ karitvā tena lābhena
 nevattānukkaṁseti na paraṁ vambheti ayampi bhikkhave sappurisadhammo.
      [183] Puna caparaṁ bhikkhave asappuriso bahussuto hoti. So
 iti paṭisañcikkhati ahaṁ khomhi bahussuto ime panaññe bhikkhū
 na bahussutāti. So tena bāhusaccena attānukkaṁseti paraṁ vambheti
 ayampi bhikkhave asappurisadhammo. Sappuriso ca kho bhikkhave iti
 paṭisañcikkhati na kho bāhusaccena lobhadhammā vā parikkhayaṁ

  *  *  *  *  *  *
  Footnote:1 Ma. Yu. so paṭipadaṁyeva antaraṁ karitvā.
-------------------------------------------------
[page 137]
 Gacchanti dosadhammā vā parikkhayaṁ gacchanti mohadhammā vā parikkhayaṁ
 gacchanti no cepi bahussuto hoti so ca hoti dhammānudhammapaṭipanno
 sāmīcipaṭipanno anudhammacārī so tattha pujjo so
 tattha pāsaṁsoti. So paṭipadaṁyeva antaraṁ karitvā tena bāhusaccena
 nevattānukkaṁseti na paraṁ vambheti ayampi bhikkhave sappurisadhammo.
      [184] Puna caparaṁ bhikkhave asappuriso vinayadharo hoti. So
 iti paṭisañcikkhati ahaṁ khomhi vinayadharo ime panaññe bhikkhū
 na vinayadharāti. So tena vinayadharattena attānukkaṁseti paraṁ vambheti
 ayampi bhikkhave asappurisadhammo. Sappuriso < PTS. M III , 40 >ca kho bhikkhave iti
 paṭisañcikkhati na kho vinayadharattena lobhadhammā vā parikkhayaṁ gacchanti
 dosadhammā vā parikkhayaṁ gacchanti mohadhammā vā parikkhayaṁ gacchanti
 no cepi vinayadharo hoti so ca hoti dhammānudhammapaṭipanno sāmīcipaṭipanno
 anudhammacārī so tattha pujjo so tattha pāsaṁsoti.
 So paṭipadaṁyeva antaraṁ karitvā tena vinayadharattena nevattānukkaṁseti
 na paraṁ vambheti ayampi bhikkhave sappurisadhammo.
      [185] Puna caparaṁ bhikkhave asappuriso dhammakathiko hoti.
 So iti paṭisañcikkhati ahaṁ khomhi dhammakathiko ime panaññe
 bhikkhū na dhammakathikāti. So tena dhammakathikattena attānukkaṁseti
 paraṁ vambheti ayampi bhikkhave asappurisadhammo. Sappuriso ca
 kho bhikkhave iti paṭisañcikkhati na kho dhammakathikattena lobhadhammā
-------------------------------------------------
[page 138]
 Vā parikkhayaṁ gacchanti dosadhammā vā parikkhayaṁ gacchanti mohadhammā
 vā parikkhayaṁ gacchanti no cepi dhammakathiko hoti so ca hoti
 dhammānudhammapaṭipanno sāmīcipaṭipanno anudhammacārī so tattha
 pujjo so tattha pāsaṁsoti. So paṭipadaṁyeva antaraṁ karitvā
 tena dhammakathikattena nevattānukkaṁseti na paraṁ vambheti ayampi
 bhikkhave sappurisadhammo.
      [186] Puna caparaṁ bhikkhave asappuriso āraññako 1- hoti.
 So iti paṭisañcikkhati ahaṁ khomhi āraññako ime panaññe
 bhikkhū na āraññakāti. So tena āraññakattena attānukkaṁseti
 paraṁ vambheti ayampi bhikkhave asappurisadhammo. Sappuriso ca kho
 bhikkhave iti paṭisañcikkhati na kho āraññakattena lobhadhammā
 vā parikkhayaṁ gacchanti dosadhammā vā parikkhayaṁ gacchanti mohadhammā
 vā parikkhayaṁ gacchanti no cepi āraññako hoti so ca hoti
 dhammānudhammapaṭipanno sāmīcipaṭipanno anudhammacārī so tattha
 pujjo so tattha pāsaṁsoti. So paṭipadaṁyeva antaraṁ karitvā
 tena āraññakattena nevattānukkaṁseti na paraṁ vambheti ayampi
 bhikkhave sappurisadhammo.
      [187] Puna caparaṁ bhikkhave asappuriso paṁsukūliko hoti. So
 iti paṭisañcikkhati ahaṁ khomhi paṁsukūliko ime panaññe bhikkhū
 na paṁsukūlikāti. So tena paṁsukūlikattena attānukkaṁseti paraṁ

  *  *  *  *  *  *
  Footnote:1 Po. Ma. āraññiko.
-------------------------------------------------
[page 139]
 Vambheti ayampi bhikkhave asappurisadhammo. Sappuriso ca kho
 bhikkhave iti paṭisañcikkhati na kho paṁsukūlikattena lobhadhammā vā
 parikkhayaṁ gacchanti dosadhammā vā parikkhayaṁ gacchanti mohadhammā vā
 parikkhayaṁ gacchanti no cepi paṁsukūliko hoti so ca hoti dhammānudhammapaṭipanno
 sāmīcipaṭipanno anudhammacārī so tattha pujjo so
 tattha pāsaṁsoti. So paṭipadaṁyeva antaraṁ karitvā tena paṁsukūlikattena
 nevattānukkaṁseti na paraṁ vambheti ayampi bhikkhave sappurisadhammo.
      [188] Puna caparaṁ bhikkhave asappuriso piṇḍapātiko hoti.
 So ati paṭisañcikkhati ahaṁ khomhi piṇḍapātiko ime panaññe
 bhikkhū na piṇḍapātikāti. So tena piṇḍapātikattena attānukkaṁseti
 paraṁ vambheti ayampi bhikkhave asappurisadhammo. Sappuriso ca
 kho bhikkhave iti paṭisañcikkhati na kho piṇḍapātikattena
 lobhadhammā vā parikkhayaṁ gacchanti dosadhammā vā parikkhayaṁ gacchanti
 mohadhammā vā parikkhayaṁ gacchanti no cepi piṇḍapātiko hoti
 so ca hoti dhammānudhammapaṭipanno sāmīcipaṭipanno anudhammacārī
 so tattha pujjo so tattha pāsaṁsoti. So paṭipadaṁyeva antaraṁ
 karitvā tena piṇḍapātikattena nevattānukkaṁseti na paraṁ vambheti
 ayampi bhikkhave sappurisadhammo.
      [189] Puna caparaṁ bhikkhave asappuriso rukkhamūliko hoti. So
 iti paṭisañcikkhati ahaṁ khomhi rukkhamūliko ime panaññe bhikkhū
-------------------------------------------------
[page 140]
 Na rukkhamūlikāti. So tena rukkhamūlikattena attānukkaṁseti paraṁ
 vambheti ayampi bhikkhave asappurisadhammo. Sappuriso ca kho
 bhikkhave iti paṭisañcikkhati na kho rukkhamūlikattena lobhadhammā vā
 parikkhayaṁ gacchanti dosadhammā vā parikkhayaṁ gacchanti mohadhammā vā
 parikkhayaṁ gacchanti no cepi rukkhamūliko hoti so ca hoti
 dhammānudhammapaṭipanno sāmīcipaṭipanno anudhammacārī < PTS. M III , 42 >so tattha pujjo so
 tattha pāsaṁsoti. So paṭipadaṁyeva antaraṁ karitvā tena rukkhamūlikattena
 nevattānukkaṁseti na paraṁ vambheti ayampi bhikkhave sappurisadhammo.
      [190] Puna caparaṁ bhikkhave asappuriso sosāniko hoti ...
 Abbhokāsiko hoti ... Nesajjiko hoti ... Yathāsanthatiko hoti ...
 Ekāsaniko hoti. So iti paṭisañcikkhati ahaṁ khomhi ekāsaniko
 ime panaññe bhikkhū na ekāsanikāti. So tena ekāsanikattena
 attānukkaṁseti paraṁ vambheti ayampi bhikkhave asappurisadhammo.
 Sappuriso ca kho bhikkhave iti paṭisañcikkhati na kho ekāsanikattena
 lobhadhammā vā parikkhayaṁ gacchanti dosadhammā vā parikkhayaṁ gacchanti
 mohadhammā vā parikkhayaṁ gacchanti no cepi ekāsaniko hoti
 so ca hoti dhammānudhammapaṭipanno sāmīcipaṭipanno anudhammacārī
 so tattha pujjo so tattha pāsaṁsoti. So paṭipadaṁyeva antaraṁ
 karitvā tena ekāsanikattena nevattānukkaṁseti na paraṁ vambheti
 ayampi bhikkhave sappurisadhammo.
-------------------------------------------------
[page 141]
      [191] Puna caparaṁ bhikkhave asappuriso vivicceva kāmehi vivicca
 akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ
 upasampajja viharati. So iti paṭisañcikkhati ahaṁ khomhi
 paṭhamajjhānasamāpattiyā lābhī ime panaññe bhikkhū paṭhamajjhānasamāpattiyā
 na lābhinoti. So tāya paṭhamajjhānasamāpattiyā
 attānukkaṁseti paraṁ vambheti ayampi bhikkhave asappurisadhammo.
 Sappuriso ca kho bhikkhave iti paṭisañcikkhati paṭhamajjhānasamāpattiyāpi
 kho agammayatā 1- vuttā bhagavatā yena < PTS. M III , 43 >yena hi
 maññanti tato taṁ hoti aññathāti. So agammayataññeva
 antaraṁ karitvā tāya paṭhamajjhānasamāpattiyā nevattānukkaṁseti na
 paraṁ vambheti ayampi bhikkhave sappurisadhammo.
      [192] Puna caparaṁ bhikkhave asappuriso vitakkavicārānaṁ vūpasamā
 ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ
 pītisukhaṁ dutiyaṁ jhānaṁ ... Tatiyaṁ jhānaṁ ... Catutthaṁ jhānaṁ upasampajja
 viharati. So iti paṭisañcikkhati ahaṁ khomhi catutthajjhānasamāpattiyā
 lābhī ime panaññe bhikkhū catutthajjhānasamāpattiyā
 na lābhinoti. So tāya catutthajjhānasamāpattiyā attānukkaṁseti
 paraṁ vambheti ayampi bhikkhave asappurisadhammo. Sappuriso ca

  *  *  *  *  *  *
  Footnote:1 Yu. atammayatāti dissati. Sī. akammayadā akammayatātī duvidhena dissati.
 Ma. atammayāti dissati.
-------------------------------------------------
[page 142]
 Kho bhikkhave iti paṭisañcikkhati catutthajjhānasamāpattiyāpi kho
 agammayatā vuttā bhagavatā yena yena hi maññanti tato taṁ
 hoti aññathāti. So agammayataññeva antaraṁ karitvā tāya
 catutthajjhānasamāpattiyā nevattānukkaṁseti na paraṁ vambheti ayampi
 bhikkhave sappurisadhammo.
      [193] Puna caparaṁ bhikkhave asappuriso [1]- rūpasaññānaṁ
 samatikkamā paṭighasaññānaṁ atthaṅgamā nānattasaññānaṁ amanasikārā
 ananto ākāsoti ākāsānañcāyatanaṁ upasampajja viharati. So iti
 paṭisañcikkhati ahaṁ khomhi ākāsānañcāyatanasamāpattiyā lābhī
 ime panaññe bhikkhū ākāsānañcāyatanasamāpattiyā na lābhinoti.
 So tāya ākāsānañcāyatanasamāpattiyā attānukkaṁseti paraṁ vambheti
 ayampi bhikkhave asappurisadhammo. Sappuriso ca kho bhikkhave iti
 paṭisañcikkhati ākāsānañcāyatanasamāpattiyāpi kho agammayatā
 vuttā bhagavatā yena yena hi maññanti tato taṁ hoti aññathāti.
 So agammayataññeva antaraṁ karitvā tāya ākāsānañcāyatanasamāpattiyā
 nevattānukkaṁseti na paraṁ vambheti ayampi bhikkhave
 sappurisadhammo.
      [194] Puna caparaṁ bhikkhave asappuriso sabbaso ākāsānañcāyatanaṁ
 samatikkamma 2- anantaṁ viññāṇanti viññāṇañcāyatanaṁ upasampajja
 viharati. So iti paṭisañcikkhati ahaṁ khomhi viññāṇañcāyatanasamāpattiyā

  *  *  *  *  *  *
  Footnote:1 Ma. etthantare < PTS. M III , 44 >sabbasoti dissati. 2 Yu. samatikkamā.
-------------------------------------------------
[page 143]
 Lābhī ime panaññe bhikkhū viññāṇañcāyatanasamāpattiyā
 na lābhinoti. So tāya viññāṇañcāyatanasamāpattiyā
 attānukkaṁseti paraṁ vambheti ayampi bhikkhave asappurisadhammo.
 Sappuriso ca kho bhikkhave iti paṭisañcikkhati viññāṇañcāyatanasamāpattiyāpi
 kho agammayatā vuttā bhagavatā yena yena hi
 maññanti tato taṁ hoti aññathāti. So agammayataññeva antaraṁ
 karitvā tāya viññāṇañcāyatanasamāpattiyā nevattānukkaṁseti na
 paraṁ vambheti ayampi bhikkhave sappurisadhammo.
      [195] Puna caparaṁ bhikkhave asappuriso sabbaso viññāṇañcāyatanaṁ
 samatikkamma natthi kiñcīti ākiñcaññāyatanaṁ upasampajja
 viharati. So iti paṭisañcikkhati ahaṁ khomhi ākiñcaññāyatanasamāpattiyā
 lābhī ime panaññe bhikkhū ākiñcaññāyatanasamāpattiyā
 na lābhinoti. So tāya ākiñcaññāyatanasamāpattiyā
 attānukkaṁseti paraṁ vambheti ayampi bhikkhave asappurisadhammo.
 Sappuriso ca kho bhikkhave iti paṭisañcikkhati ākiñcaññāyatanasamāpattiyāpi
 kho agammayatā vuttā bhagavatā yena yena hi
 maññanti tato taṁ hoti aññathāti. So agammayataññeva
 antaraṁ karitvā tāya ākiñcaññāyatanasamāpattiyā nevattānukkaṁseti
 na paraṁ vambheti ayampi bhikkhave sappurisadhammo.
      [196] Puna caparaṁ bhikkhave asappuriso [1]- ākiñcaññāyatanaṁ

  *  *  *  *  *  *
  Footnote:1 etthantare sabbasoti dissati.
-------------------------------------------------
[page 144]
 Samatikkamma nevasaññānāsaññāyatanaṁ upasampajja viharati. So iti
 paṭisañcikkhati ahaṁ khomhi nevasaññānāsaññāyatanasamāpattiyā
 lābhī ime panaññe bhikkhū nevasaññānāsaññāyatanasamāpattiyā
 na lābhinoti. So tāya nevasaññānāsaññāyatanasamāpattiyā
 attānukkaṁseti paraṁ vambheti ayampi bhikkhave asappurisadhammo.
 Sappuriso ca kho bhikkhave iti paṭisañcikkhati nevasaññānāsaññāyatanasamāpattiyāpi
 kho agammayatā vuttā bhagavatā yena yena hi
 maññanti tato taṁ hoti aññathāti. So agammayataññeva antaraṁ
 karitvā tāya nevasaññānāsaññāyatanasamāpattiyā nevattānukkaṁseti
 na < PTS. M III , 45 >paraṁ vambheti ayampi bhikkhave sappurisadhammo.
      [197] Puna caparaṁ bhikkhave sappuriso sabbaso nevasaññānāsaññāyatanaṁ
 samatikkamma saññāvedayitanirodhaṁ upasampajja viharati.
 Paññāyapassa 1- disvā āsavā parikkhīṇā 2- honti. Ayaṁ kho bhikkhave
 bhikkhu na kiñci maññati na kuhiñci maññati na kenaci maññatīti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                   Sappurisasuttaṁ niṭṭhitaṁ tatiyaṁ.
                        ---------

  *  *  *  *  *  *
  Footnote:1 Po. Ma. Yu. paññāyacassa. 2 Yu. parikkhayāpenti.
-------------------------------------------------
[page 145]
                    Sevitabbāsevitabbasuttaṁ
      [198] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
 Bhagavā etadavoca sevitabbāsevitabbaṁ vo bhikkhave dhammapariyāyaṁ
 desessāmi taṁ suṇātha sādhukaṁ manasikarotha bhāsissāmīti. Evaṁ
 bhanteti kho te bhikkhū bhagavato paccassosuṁ.
      [199] Bhagavā etadavoca kāyasamācāraṁpahaṁ 1- bhikkhave duvidhena
 vadāmi sevitabbampi asevitabbampi tañca aññamaññaṁ
 kāyasamācāraṁ vacīsamācāraṁpahaṁ bhikkhave duvidhena vadāmi sevitabbampi
 asevitabbampi tañca aññamaññaṁ vacīsamācāraṁ manosamācāraṁpahaṁ
 bhikkhave duvidhena vadāmi sevitabbampi asevitabbampi tañca
 aññamaññaṁ manosamācāraṁ cittuppādaṁpahaṁ < PTS. M III , 46 >bhikkhave duvidhena vadāmi
 sevitabbampi asevitabbampi tañca aññamaññaṁ cittuppādaṁ
 saññāpaṭilābhaṁpahaṁ bhikkhave duvidhena vadāmi sevitabbampi asevitabbampi
 tañca aññamaññaṁ saññāpaṭilābhaṁ diṭṭhipaṭilābhaṁpahaṁ bhikkhave
 duvidhena vadāmi sevitabbampi asevitabbampi tañca aññamaññaṁ
 diṭṭhipaṭilābhaṁ attabhāvapaṭilābhaṁpahaṁ bhikkhave duvidhena vadāmi
 sevitabbampi asevitabbampi tañca aññamaññaṁ attabhāvapaṭilābhanti.

  *  *  *  *  *  *
  Footnote:1 Ma. kāyasamācāraṁpāhaṁ.
-------------------------------------------------
[page 146]
      [200] Evaṁ vutte āyasmā sārīputto bhagavantaṁ etadavoca
 imassa kho ahaṁ bhante bhagavatā saṅkhittena bhāsitassa vitthārena
 atthaṁ avibhattassa evaṁ vitthārena atthaṁ ājānāmi kāyasamācāraṁpahaṁ
 bhikkhave duvidhena vadāmi sevitabbampi asevitabbampi tañca
 aññamaññaṁ kāyasamācāranti iti kho panetaṁ vuttaṁ bhagavatā
 kiñcetaṁ paṭicca vuttaṁ. Yathārūpaṁ bhante kāyasamācāraṁ sevato
 akusalā dhammā abhivaḍḍhanti kusalā dhammā parihāyanti evarūpo
 kāyasamācāro na sevitabbo. Yathārūpañca kho bhante kāyasamācāraṁ
 sevato akusalā dhammā parihāyanti kusalā dhammā abhivaḍḍhanti
 evarūpo kāyasamācāro sevitabbo.
      [201] Kathaṁrūpaṁ bhante kāyasamācāraṁ sevato akusalā dhammā
 abhivaḍḍhanti kusalā dhammā parihāyanti. Idha bhante ekacco
 pāṇātipātī hoti luddo lohitapāṇī hatapahate niviṭṭho
 adayāpanno pāṇabhūtesu adinnādāyī kho pana hoti yantaṁ parassa
 paravittūpakaraṇaṁ gāmagataṁ vā araññagataṁ vā taṁ adinnaṁ theyyasaṅkhātaṁ
 ādātā hoti kāmesu micchācārī kho pana hoti yā tā
 māturakkhitā piturakkhitā mātāpiturakkhitā bhāturakkhitā bhaginirakkhitā
 ñātirakkhitā [1]- sassāmikā saparidaṇḍā antamaso mālāguṇaparikkhittāpi< PTS. M III , 47 >
 tathārūpāsu cārittaṁ āpajjitā hoti. Evarūpaṁ bhante kāyasamācāraṁ
 sevato akusalā dhammā abhivaḍḍhanti kusalā dhammā parihāyanti.

  *  *  *  *  *  *
  Footnote:1 Ma. etthantare gottarakkhitā dhammarakkhitāti dissati.
-------------------------------------------------
[page 147]
      [202] Kathaṁrūpaṁ bhante kāyasamācāraṁ sevato akusalā dhammā
 parihāyanti kusalā dhammā abhivaḍḍhanti. Idha bhante ekacco
 pāṇātipātaṁ pahāya pāṇātipātā paṭivirato hoti nihitadaṇḍo
 nihitasattho lajjī dayāpanno sabbapāṇabhūtahitānukampī viharati
 adinnādānaṁ pahāya adinnādānā paṭivirato hoti yantaṁ parassa
 paravittūpakaraṇaṁ gāmagataṁ vā araññagataṁ vā taṁ adinnaṁ theyyasaṅkhātaṁ
 na ādātā hoti kāmesu micchācāraṁ pahāya kāmesu micchācārā
 paṭivirato hoti yā tā māturakkhitā piturakkhitā mātāpiturakkhitā
 bhāturakkhitā bhaginirakkhitā ñātirakkhitā sassāmikā saparidaṇḍā
 antamaso mālāguṇaparikkhittāpi tathārūpāsu cārittaṁ na āpajjitā
 hoti. Evarūpaṁ bhante kāyasamācāraṁ sevato akusalā dhammā
 parihāyanti kusalā dhammā abhivaḍḍhanti. Kāyasamācāraṁpahaṁ bhikkhave
 duvidhena vadāmi sevitabbampi asevitabbampi tañca aññamaññaṁ
 kāyasamācāranti iti yantaṁ vuttaṁ bhagavatā idametaṁ paṭicca vuttaṁ.
      [203] Vacīsamācāraṁpahaṁ bhikkhave duvidhena vadāmi sevitabbampi
 asevitabbampi tañca aññamaññaṁ vacīsamācāranti iti kho panetaṁ
 vuttaṁ bhagavatā kiñcetaṁ paṭicca vuttaṁ. Yathārūpaṁ bhante vacīsamācāraṁ
 sevato akusalā dhammā abhivaḍḍhanti kusalā dhammā parihāyanti
 evarūpo vacīsamācāro na sevitabbo. Yathārūpañca kho bhante
 vacīsamācāraṁ sevato akusalā dhammā parihāyanti kusalā dhammā
-------------------------------------------------
[page 148]
 Abhivaḍḍhanti evarūpo vacīsamācāro sevitabbo.
      [204] Kathaṁrūpaṁ bhante vacīsamācāraṁ sevato akusalā dhammā
 abhivaḍḍhanti kusalā dhammā parihāyanti. Idha bhante ekacco< PTS. M III , 48 >
 musāvādī hoti sabhaggato 1- vā parisaggato vā ñātimajjhaggato
 vā pūgamajjhaggato vā rājakulamajjhaggato vā abhinīto sakkhiṁ
 puṭṭho ehambho purisa yaṁ jānāsi taṁ vadehīti. So ajānaṁ
 vā āha jānāmīti jānaṁ vā āha na jānāmīti apassaṁ vā
 āha passāmīti passaṁ vā āha na passāmīti iti attahetu
 vā parahetu vā āmisakiñcikkhahetu vā sampajānamusā bhāsitā
 hoti pisuṇavāco kho pana hoti ito sutvā amutra akkhātā
 imesaṁ bhedāya amutra vā sutvā imesaṁ akkhātā amūsaṁ bhedāya
 iti samaggānaṁ vā bhedetā 2- bhinnānaṁ vā anuppadātā 3- vaggārāmo
 vaggarato vagganandī vaggakaraṇiṁ vācaṁ bhāsitā hoti pharusavāco kho
 pana hoti yā sā vācā aṇḍakā 4- kakkasā [5]- kaṭukā parābhisajjanī
 kodhasāmantā asamādhisaṁvattanikā tathārūpiṁ vācaṁ bhāsitā hoti
 samphappalāpī kho pana hoti akālavādī abhūtavādī anatthavādī
 adhammavādī avinayavādī anidhānavatiṁ vācaṁ bhāsitā hoti akālena
 anappadesaṁ apariyantavatiṁ anatthasañhitaṁ. Evarūpaṁ bhante vacīsamācāraṁ
 sevato akusalā dhammā abhivaḍḍhanti kusalā dhammā parihāyanti.
      [205] Kathaṁrūpaṁ bhante vacīsamācāraṁ sevato akusalā dhammā

  *  *  *  *  *  *
  Footnote:1 Ma. Yu. sabhāgato vā parisāgato vā. 2 Ma. Yu. bhettā. 3 Yu. anuppādātā.
 4 Ma. kaṇṭakā. 5 Po. Ma. etthantare pharusāti dissati.
-------------------------------------------------
[page 149]
 Parihāyanti kusalā dhammā abhivaḍḍhanti. Idha bhante ekacco
 musāvādaṁ pahāya musāvādā paṭivirato hoti sabhaggato vā
 parisaggato vā ñātimajjhaggato vā pūgamajjhaggato vā
 rājakulamajjhaggato vā abhinīto sakkhiṁ puṭṭho ehambho purisa yaṁ
 jānāsi taṁ vadehīti. So ajānaṁ vā āha na jānāmīti jānaṁ
 vā < PTS. M III , 49 >āha jānāmīti apassaṁ vā āha na passāmīti passaṁ vā
 āha passāmīti iti attahetu vā parahetu vā āmisakiñcikkhahetu vā
 na sampajānamusā bhāsitā hoti pisuṇaṁ vācaṁ pahāya pisuṇāya
 vācāya paṭivirato hoti ito sutvā na amutra akkhātā imesaṁ
 bhedāya amutra vā sutvā na imesaṁ akkhātā amūsaṁ bhedāya
 iti bhinnānaṁ vā sandhātā sahitānaṁ vā anuppadātā samaggārāmo
 samaggarato samagganandī samaggakaraṇiṁ vācaṁ bhāsitā hoti pharusaṁ
 vācaṁ pahāya pharusāya vācāya paṭivirato hoti yā sā vācā nelā
 kaṇṇasukhā pemanīyā hadayaṅgamā porī bahujanakantā bahujanamanāpā
 tathārūpiṁ vācaṁ bhāsitā hoti samphappalāpaṁ pahāya samphappalāpā
 paṭivirato hoti kālavādī bhūtavādī atthavādī dhammavādī vinayavādī
 nidhānavatiṁ vācaṁ bhāsitā hoti kālena sāpadesaṁ pariyantavatiṁ
 atthasañhitaṁ. Evarūpaṁ bhante vacīsamācāraṁ sevato akusalā dhammā
 parihāyanti kusalā dhammā abhivaḍḍhanti. Vacīsamācāraṁpahaṁ bhikkhave
 duvidhena vadāmi sevitabbampi asevitabbampi tañca aññamaññaṁ
-------------------------------------------------
[page 150]
 Vacīsamācāranti iti yantaṁ vuttaṁ bhagavatā idametaṁ paṭicca vuttaṁ.
      [206] Manosamācāraṁpahaṁ bhikkhave duvidhena vadāmi sevitabbampi
 asevitabbampi tañca aññamaññaṁ manosamācāranti iti kho
 panetaṁ vuttaṁ bhagavatā kiñcetaṁ paṭicca vuttaṁ. Yathārūpaṁ bhante
 manosamācāraṁ sevato akusalā dhammā abhivaḍḍhanti kusalā dhammā
 parihāyanti evarūpo manosamācāro na sevitabbo. Yathārūpañca
 kho bhante manosamācāraṁ sevato akusalā dhammā abhivaḍḍhanti
 kusalā dhammā parihāyanti evarūpo manosamācāro na sevitabbo.
      [207] Kathaṁrūpaṁ bhante manosamācāraṁ sevato akusalā dhammā
 abhivaḍḍhanti kusalā dhammā parihāyanti. Idha bhante ekacco
 abhijjhālu hoti yantaṁ parassa paravittūpakaraṇaṁ taṁ abhijjhitā
 hoti aho vata yaṁ < PTS. M III , 50 >parassa taṁ mama assāti byāpannacitto
 kho pana hoti paduṭṭhamanasaṅkappo ime sattā haññantu vā
 bhijjantu vā ucchijjantu vā vinassantu vā mā ahesuṁ vāti.
 Evarūpaṁ bhante manosamācāraṁ sevato akusalā dhammā abhivaḍḍhanti
 kusalā dhammā parihāyanti.
      [208] Kathaṁrūpaṁ bhante manosamācāraṁ sevato akusalā dhammā
 parihāyanti kusalā dhammā abhivaḍḍhanti. Idha bhante ekacco
 anabhijjhālu hoti yantaṁ parassa paravittūpakaraṇaṁ taṁ nābhijjhitā
 hoti aho vata yaṁ parassa taṁ mama assāti abyāpannacitto
-------------------------------------------------
[page 151]
 Kho pana hoti appaduṭṭhamanasaṅkappo ime sattā [1]- abyāpajjhā
 anīghā sukhī attānaṁ pariharantūti. Evarūpaṁ bhante manosamācāraṁ
 sevato akusalā dhammā parihāyanti kusalā dhammā abhivaḍḍhanti.
 Manosamācāraṁpahaṁ bhikkhave duvidhena vadāmi sevitabbampi asevitabbampi
 tañca aññamaññaṁ manosamācāranti iti yantaṁ vuttaṁ bhagavatā
 idametaṁ paṭicca vuttaṁ.
      [209] Cittuppādaṁpahaṁ bhikkhave duvidhena vadāmi sevitabbampi
 asevitabbampi tañca aññamaññaṁ cittuppādanti iti kho panetaṁ
 vuttaṁ bhagavatā kiñcetaṁ paṭicca vuttaṁ. Yathārūpaṁ bhante cittuppādaṁ
 sevato akusalā dhammā abhivaḍḍhanti kusalā dhammā parihāyanti
 evarūpo cittuppādo na sevitabbo. Yathārūpañca kho bhante
 cittuppādaṁ sevato akusalā dhammā parihāyanti kusalā dhammā
 abhivaḍḍhanti evarūpo cittuppādo sevitabbo.
      [210] Kathaṁrūpaṁ bhante cittuppādaṁ sevato akusalā dhammā
 abhivaḍḍhanti kusalā dhammā parihāyanti. Idha bhante ekacco
 abhijjhālu hoti abhijjhāsahagatena cetasā viharati byāpādavā
 hoti byāpādasahagatena cetasā viharati vihesavā hoti
 vihesāsahagatena cetasā viharati. Evarūpaṁ bhante cittuppādaṁ sevato
 akusalā dhammā abhivaḍḍhanti kusalā dhammā parihāyanti.
      [211] Kathaṁrūpaṁ bhante cittuppādaṁ sevato akusalā dhammā

  *  *  *  *  *  *
  Footnote:1 < PTS. M III , 51 >Ma. Yu. etthantare averāti dissati.
-------------------------------------------------
[page 152]
 Parihāyanti kusalā dhammā abhivaḍḍhanti. Idha bhante ekacco
 anabhijjhālu hoti anabhijjhāsahagatena cetasā viharati abyāpādavā
 hoti abyāpādasahagatena cetasā viharati avihesavā hoti
 avihesāsahagatena cetasā viharati. Evarūpaṁ bhante cittuppādaṁ
 sevato akusalā dhammā parihāyanti kusalā dhammā abhivaḍḍhanti.
 Cittuppādaṁpahaṁ bhikkhave duvidhena vadāmi sevitabbampi asevitabbampi
 tañca aññamaññaṁ cittuppādanti iti yantaṁ vuttaṁ bhagavatā
 idametaṁ paṭicca vuttaṁ.
      [212] Saññāpaṭilābhaṁpahaṁ bhikkhave duvidhena vadāmi sevitabbampi
 asevitabbampi tañca aññamaññaṁ saññāpaṭilābhanti iti kho
 panetaṁ vuttaṁ bhagavatā kiñcetaṁ paṭicca vuttaṁ. Yathārūpaṁ bhante
 saññāpaṭilābhaṁ sevato akusalā dhammā abhivaḍḍhanti kusalā dhammā
 parihāyanti evarūpo saññāpaṭilābho na sevitabbo. Yathārūpañca
 kho bhante saññāpaṭilābhaṁ sevato akusalā dhammā parihāyanti
 kusalā dhammā abhivaḍḍhanti evarūpo saññāpaṭilābho sevitabbo.
      [213] Kathaṁrūpaṁ bhante saññāpaṭilābhaṁ sevato akusalā dhammā
 abhivaḍḍhanti kusalā dhammā parihāyanti. Idha bhante ekacco
 abhijjhālu hoti abhijjhāsahagatāya saññāya viharati byāpādavā
 hoti byāpādasahagatāya saññāya viharati vihesavā hoti
 vihesāsahagatāya saññāya viharati. Evarūpaṁ bhante saññāpaṭilābhaṁ
-------------------------------------------------
[page 153]
 Sevato akusalā dhammā abhivaḍḍhanti kusalā dhammā parihāyanti.
      [214] Kathaṁrūpaṁ bhante saññāpaṭilābhaṁ sevato akusalā dhammā
 parihāyanti kusalā dhammā abhivaḍḍhanti. Idha bhante ekacco
 anabhijjhālu hoti anabhijjhāsahagatāya saññāya viharati abyāpādavā
 hoti abyāpādasahagatāya saññāya viharati avihesavā hoti
 avihesāsahagatāya saññāya viharati. Evarūpaṁ bhante saññāpaṭilābhaṁ
 sevato akusalā dhammā parihāyanti kusalā dhammā abhivaḍḍhanti.
 Saññāpaṭilābhaṁpahaṁ bhikkhave duvidhena vadāmi sevitabbampi asevitabbampi
 tañca aññamaññaṁ saññāpaṭilābhanti iti yantaṁ vuttaṁ bhagavatā
 idametaṁ < PTS. M III , 52 >paṭicca vuttaṁ.
      [215] Diṭṭhipaṭilābhaṁpahaṁ bhikkhave duvidhena vadāmi sevitabbampi
 asevitabbampi tañca aññamaññaṁ diṭṭhipaṭilābhanti iti kho panetaṁ
 vuttaṁ bhagavatā kiñcetaṁ paṭicca vuttaṁ. Yathārūpaṁ bhante
 diṭṭhipaṭilābhaṁ sevato akusalā dhammā abhivaḍḍhanti kusalā dhammā
 parihāyanti evarūpo diṭṭhipaṭilābho na sevitabbo. Yathārūpañca
 kho bhante diṭṭhipaṭilābhaṁ sevato akusalā dhammā parihāyanti kusalā
 dhammā abhivaḍḍhanti evarūpo diṭṭhipaṭilābho sevitabbo.
      [216] Kathaṁrūpaṁ bhante diṭṭhipaṭilābhaṁ sevato akusalā dhammā
 abhivaḍḍhanti kusalā dhammā parihāyanti. Idha bhante ekacco
 evaṁdiṭṭhiko hoti natthi dinnaṁ natthi yiṭṭhaṁ natthi hutaṁ natthi
-------------------------------------------------
[page 154]
 Sukatadukkaṭānaṁ kammānaṁ phalaṁ vipāko natthi ayaṁ loko natthi
 paro loko natthi mātā natthi pitā natthi sattā opapātikā
 natthi loke samaṇabrāhmaṇā sammaggatā sammāpaṭipannā ye
 imañca lokaṁ parañca lokaṁ sayaṁ abhiññā sacchikatvā pavedentīti.
 Evarūpaṁ bhante diṭṭhipaṭilābhaṁ sevato akusalā dhammā abhivaḍḍhanti
 kusalā dhammā parihāyanti.
      [217] Kathaṁrūpaṁ bhante diṭṭhipaṭilābhaṁ sevato akusalā dhammā
 parihāyanti kusalā dhammā abhivaḍḍhanti. Idha bhante ekacco
 evaṁdiṭṭhiko hoti atthi dinnaṁ atthi yiṭṭhaṁ atthi hutaṁ atthi
 sukatadukkaṭānaṁ kammānaṁ phalaṁ vipāko atthi ayaṁ loko atthi
 paro loko atthi mātā atthi pitā atthi sattā opapātikā
 atthi loke samaṇabrāhmaṇā sammaggatā sammāpaṭipannā ye
 imañca lokaṁ parañca lokaṁ sayaṁ abhiññā sacchikatvā pavedentīti.
 Evarūpaṁ bhante diṭṭhipaṭilābhaṁ sevato akusalā dhammā parihāyanti
 kusalā dhammā abhivaḍḍhanti. Diṭṭhipaṭilābhaṁpahaṁ bhikkhave duvidhena
 vadāmi sevitabbampi asevitabbampi tañca aññamaññaṁ
 diṭṭhipaṭilābhanti iti yantaṁ vuttaṁ bhagavatā idametaṁ paṭicca vuttaṁ.
      [218] Attabhāvapaṭilābhaṁpahaṁ bhikkhave duvidhena vadāmi sevitabbampi
 asevitabbampi tañca aññamaññaṁ attabhāvapaṭilābhanti iti kho
 panetaṁ < PTS. M III , 53 >vuttaṁ bhagavatā kiñcetaṁ paṭicca vuttaṁ. Yathārūpaṁ bhante
-------------------------------------------------
[page 155]
 Attabhāvapaṭilābhaṁ sevato akusalā dhammā abhivaḍḍhanti kusalā
 dhammā parihāyanti evarūpo attabhāvapaṭilābho na sevitabbo.
 Yathārūpañca kho bhante attabhāvapaṭilābhaṁ sevato akusalā dhammā
 parihāyanti kusalā dhammā abhivaḍḍhanti evarūpo attabhāvapaṭilābho
 sevitabbo.
      [219] Kathaṁrūpaṁ bhante attabhāvapaṭilābhaṁ sevato akusalā dhammā
 abhivaḍḍhanti kusalā dhammā parihāyanti. Sabyāpajjhaṁ bhante
 attabhāvapaṭilābhaṁ abhinibbattassa 1- yato apariniṭṭhitabhāvāya akusalā
 dhammā abhivaḍḍhanti kusalā dhammā parihāyanti.
      [220] Kathaṁrūpaṁ bhante attabhāvapaṭilābhaṁ sevato akusalā dhammā
 parihāyanti kusalā dhammā abhivaḍḍhanti. Abyāpajjhaṁ bhante
 attabhāvapaṭilābhaṁ abhinibbattassa yato pariniṭṭhitabhāvāya akusalā
 dhammā parihāyanti kusalā dhammā abhivaḍḍhanti. Attabhāvapaṭilābhaṁpahaṁ
 bhikkhave duvidhena vadāmi sevitabbampi asevitabbampi tañca
 aññamaññaṁ attabhāvapaṭilābhanti iti yantaṁ vuttaṁ bhagavatā idametaṁ
 paṭicca vuttaṁ. Imassa kho [2]- bhante bhagavatā saṅkhittena bhāsitassa
 vitthārena atthaṁ avibhattassa evaṁ vitthārena atthaṁ ājānāmīti.
      [221] Sādhu sādhu sārīputta sādhu [3]- tvaṁ sārīputta imassa
 mayā saṅkhittena bhāsitassa vitthārena atthaṁ avibhattassa evaṁ
 vitthārena atthaṁ ājānāsi. Kāyasamācāraṁpahaṁ bhikkhave duvidhena

  *  *  *  *  *  *
  Footnote:1 Po. Ma. Yu. abhinibbattayato. 2 Po. Ma. Yu. haṁ. 3 Ma. Yu. etthantare
 khosaddo atthi.
-------------------------------------------------
[page 156]
 Vadāmi sevitabbampi asevitabbampi tañca aññamaññaṁ
 kāyasamācāranti iti kho panetaṁ vuttaṁ mayā kiñcetaṁ paṭicca
 vuttaṁ. Yathārūpaṁ sārīputta kāyasamācāraṁ sevato akusalā dhammā
 abhivaḍḍhanti kusalā dhammā parihāyanti evarūpo kāyasamācāro
 na sevitabbo. Yathārūpañca kho sārīputta kāyasamācāraṁ sevato
 akusalā dhammā parihāyanti kusalā dhammā abhivaḍḍhanti evarūpo
 kāyasamācāro < PTS. M III , 54 >sevitabbo.
      [222] Kathaṁrūpaṁ sārīputta kāyasamācāraṁ sevato akusalā dhammā
 abhivaḍḍhanti kusalā dhammā parihāyanti. Idha sārīputta ekacco
 pāṇātipātī hoti luddo lohitapāṇī hatapahate niviṭṭho
 adayāpanno pāṇabhūtesu adinnādāyī kho pana hoti yantaṁ
 parassa paravittūpakaraṇaṁ gāmagataṁ vā araññagataṁ vā taṁ adinnaṁ
 theyyasaṅkhātaṁ ādātā hoti kāmesu micchācārī kho pana hoti yā
 tā māturakkhitā piturakkhitā mātāpiturakkhitā bhāturakkhitā
 bhaginirakkhitā ñātirakkhitā sassāmikā saparidaṇḍā antamaso
 mālāguṇaparikkhittāpi tathārūpāsu cārittaṁ āpajjitā hoti.
 Evarūpaṁ sārīputta kāyasamācāraṁ sevato akusalā dhammā abhivaḍḍhanti
 kusalā dhammā parihāyanti.
      [223] Kathaṁrūpaṁ sārīputta kāyasamācāraṁ sevato akusalā dhammā
 parihāyanti kusalā dhammā abhivaḍḍhanti. Idha sārīputta ekacco
-------------------------------------------------
[page 157]
 Pāṇātipātaṁ pahāya pāṇātipātā paṭivirato hoti nihitadaṇḍo
 nihitasattho lajjī dayāpanno sabbapāṇabhūtahitānukampī viharati
 adinnādānaṁ pahāya adinnādānā paṭivirato hoti yantaṁ parassa
 paravittūpakaraṇaṁ gāmagataṁ vā araññagataṁ vā taṁ adinnaṁ theyyasaṅkhātaṁ
 na ādātā hoti kāmesu micchācāraṁ pahāya kāmesu micchācārā
 paṭivirato hoti yā tā māturakkhitā piturakkhitā mātāpiturakkhitā
 bhāturakkhitā bhaginirakkhitā ñātirakkhitā sassāmikā saparidaṇḍā
 antamaso mālāguṇaparikkhittāpi tathārūpāsu na cārittaṁ āpajjitā
 hoti. Evarūpaṁ sārīputta kāyasamācāraṁ sevato akusalā dhammā
 parihāyanti kusalā dhammā abhivaḍḍhanti. Kāyasamācāraṁpahaṁ bhikkhave
 duvidhena vadāmi sevitabbampi asevitabbampi tañca aññamaññaṁ
 kāyasamācāranti iti yantaṁ vuttaṁ mayā idametaṁ paṭicca vuttaṁ.
      [224] Vacīsamācāraṁpahaṁ bhikkhave ... Manosamācāraṁpahaṁ bhikkhave
 ... Cittuppādaṁpahaṁ bhikkhave ... Saññāpaṭilābhaṁpahaṁ bhikkhave ...
 Diṭṭhipaṭilābhaṁpahaṁ bhikkhave ... Attabhāvapaṭilābhaṁpahaṁ bhikkhave duvidhena
 vadāmi sevitabbampi asevitabbampi tañca aññamaññaṁ
 attabhāvapaṭilābhanti iti kho panetaṁ vuttaṁ mayā kiñcetaṁ paṭicca
 vuttaṁ. Yathārūpaṁ sārīputta attabhāvapaṭilābhaṁ sevato akusalā
 dhammā abhivaḍḍhanti kusalā dhammā parihāyanti evarūpo
 attabhāvapaṭilābho na sevitabbo. Yathārūpañca kho sārīputta
-------------------------------------------------
[page 158]
 Attabhāvapaṭilābhaṁ sevato akusalā dhammā parihāyanti kusalā
 dhammā abhivaḍḍhanti evarūpo attabhāvapaṭilābho sevitabbo.
      [225] Kathaṁrūpaṁ sārīputta attabhāvapaṭilābhaṁ sevato akusalā
 dhammā abhivaḍḍhanti kusalā dhammā parihāyanti. Sabyāpajjhaṁ
 sārīputta attabhāvapaṭilābhaṁ abhinibbattassa yato apariniṭṭhitabhāvāya
 akusalā dhammā abhivaḍḍhanti kusalā dhammā parihāyanti.
      [226] Kathaṁrūpaṁ sārīputta attabhāvapaṭilābhaṁ sevato akusalā
 dhammā parihāyanti kusalā dhammā abhivaḍḍhanti. Abyāpajjhaṁ
 sārīputta attabhāvapaṭilābhaṁ abhinibbattassa yato pariniṭṭhitabhāvāya
 akusalā dhammā parihāyanti kusalā dhammā abhivaḍḍhanti. Attabhāvapaṭilābhaṁpahaṁ
 bhikkhave duvidhena vadāmi sevitabbampi asevitabbampi
 tañca aññamaññaṁ attabhāvapaṭilābhanti iti yantaṁ vuttaṁ mayā
 idametaṁ paṭicca vuttaṁ. Imassa kho sārīputta mayā saṅkhittena
 bhāsitassa [1]- vitthārena atthaṁ avibhattassa evaṁ vitthārena attho
 daṭṭhabbo.
      [227] Cakkhuviññeyyaṁ rūpaṁpahaṁ sārīputta duvidhena vadāmi
 sevitabbampi asevitabbampi sotaviññeyyaṁ saddaṁpahaṁ sārīputta
 duvidhena vadāmi sevitabbampi asevitabbampi ghānaviññeyyaṁ gandhaṁpahaṁ
 sārīputta duvidhena vadāmi sevitabbampi asevitabbampi jivhāviññeyyaṁ
 rasaṁpahaṁ sārīputta duvidhena vadāmi sevitabbampi asevitabbampi

  *  *  *  *  *  *
  Footnote:1 Po. Ma. Yu. etthantare evaṁsaddo atthi.
-------------------------------------------------
[page 159]
 Kāyaviññeyyaṁ phoṭṭhabbaṁpahaṁ sārīputta duvidhena vadāmi sevitabbampi
 asevitabbampi manoviññeyyaṁ dhammaṁpahaṁ sārīputta duvidhena vadāmi
 sevitabbampi asevitabbampi.
      [228] Evaṁ vutte āyasmā sārīputto bhagavantaṁ etadavoca
 imassa kho bhante bhagavatā saṅkhittena bhāsitassa vitthārena atthaṁ
 avibhattassa evaṁ < PTS. M III , 56 >vitthārena atthaṁ ājānāmi cakkhuviññeyyaṁ rūpaṁpahaṁ
 sārīputta duvidhena vadāmi sevitabbampi asevitabbampīti iti kho
 panetaṁ vuttaṁ bhagavatā kiñcetaṁ paṭicca vuttaṁ. Yathārūpaṁ bhante
 cakkhuviññeyyaṁ rūpaṁ sevato akusalā dhammā abhivaḍḍhanti kusalā
 dhammā parihāyanti evarūpaṁ cakkhuviññeyyaṁ rūpaṁ na sevitabbaṁ.
 Yathārūpañca kho bhante cakkhuviññeyyaṁ rūpaṁ sevato akusalā dhammā
 parihāyanti kusalā dhammā abhivaḍḍhanti evarūpaṁ cakkhuviññeyyaṁ
 rūpaṁ sevitabbaṁ. Cakkhuviññeyyaṁ rūpaṁpahaṁ sārīputta duvidhena vadāmi
 sevitabbampi asevitabbampīti iti yantaṁ vuttaṁ bhagavatā idametaṁ
 paṭicca vuttaṁ .pe. Evarūpo sotaviññeyyo saddo < PTS. M III , 57 >na sevitabbo
 .pe. Evarūpo sotaviññeyyo saddo sevitabbo .pe. Evarūpo
 ghānaviññeyyo gandho na sevitabbo .pe. Evarūpo
 ghānaviññeyyo gandho sevitabbo .pe. Evarūpo jivhāviññeyyo
 raso na sevitabbo .pe. Evarūpo jivhāviññeyyo sevitabbo
 .pe. Evarūpo kāyaviññeyyo phoṭṭhabbo na sevitabbo .pe.
-------------------------------------------------
[page 160]
 Evarūpo kāyaviññeyyo phoṭṭhabbo sevitabbo .pe. Manoviññeyyaṁ
 dhammaṁpahaṁ sārīputta duvidhena vadāmi sevitabbampi asevitabbampi
 iti kho panetaṁ vuttaṁ bhagavatā kiñcetaṁ paṭicca vuttaṁ.
 Yathārūpaṁ bhante manoviññeyyaṁ dhammaṁ < PTS. M III , 58 >sevato akusalā dhammā
 abhivaḍḍhanti kusalā dhammā parihāyanti evarūpo manoviññeyyo
 dhammo na sevitabbo. Yathārūpañca kho bhante manoviññeyyaṁ dhammaṁ
 sevato akusalā dhammā parihāyanti kusalā dhammā abhivaḍḍhanti
 evarūpo manoviññeyyo dhammo sevitabbo. Manoviññeyyaṁ
 dhammaṁpahaṁ sārīputta duvidhena vadāmi sevitabbampi asevitabbampīti iti
 yantaṁ vuttaṁ bhagavatā idametaṁ paṭicca vuttaṁ. Imassa kho
 bhante bhagavatā saṅkhittena bhāsitassa vitthārena atthaṁ avibhattassa
 evaṁ vitthārena atthaṁ ājānāmīti.
      [229] Sādhu sādhu sārīputta sādhu kho tvaṁ sārīputta imassa
 mayā saṅkhittena bhāsitassa vitthārena atthaṁ avibhattassa evaṁ
 vitthārena atthaṁ ājānāsi. Cakkhuviññeyyaṁ rūpaṁpahaṁ sārīputta
 duvidhena vadāmi sevitabbampi asevitabbampīti iti kho panetaṁ vuttaṁ
 mayā kiñcetaṁ paṭicca vuttaṁ. Yathārūpaṁ sārīputta cakkhuviññeyyaṁ
 rūpaṁ sevato akusalā dhammā abhivaḍḍhanti kusalā dhammā parihāyanti
 evaṁ cakkhuviññeyyaṁ rūpaṁ na sevitabbaṁ. Yathārūpañca kho sārīputta
 cakkhuviññeyyaṁ rūpaṁ sevato akusalā dhammā parihāyanti kusalā
-------------------------------------------------
[page 161]
 Dhammā abhivaḍḍhanti evarūpaṁ cakkhuviññeyyaṁ rūpaṁ sevitabbaṁ. Cakkhuviññeyyaṁ
 rūpaṁpahaṁ sārīputta duvidhena vadāmi sevitabbampi asevitabbampīti
 iti yantaṁ vuttaṁ mayā idametaṁ paṭicca vuttaṁ .pe.
 Evarūpo sotaviññeyyo saddo na sevitabbo .pe. Evarūpo
 sotaviññeyyo saddo sevitabbo .pe. Evarūpo ghānaviññeyyo
 gandho na sevitabbo .pe. Evarūpo ghānaviññeyyo gandho
 sevitabbo .pe. Evarūpo jivhāviññeyyo raso na sevitabbo
 .pe. Evarūpo jivhāviññeyyo raso sevitabbo .pe. Evarūpo
 kāyaviññeyyo phoṭṭhabbo na sevitabbo .pe. Evarūpo
 kāyaviññeyyo phoṭṭhabbo sevitabbo .pe. Manoviññeyyaṁ dhammaṁpahaṁ
 sārīputta duvidhena vadāmi sevitabbampi asevitabbampīti iti kho panetaṁ
 vuttaṁ mayā kiñcetaṁ paṭicca vuttaṁ. Yathārūpaṁ sārīputta
 manoviññeyyaṁ dhammaṁ sevato akusalā dhammā abhivaḍḍhanti kusalā
 dhammā parihāyanti evarūpo manoviññeyyo dhammo na sevitabbo.
 Yathārūpañca kho sārīputta manoviññeyyaṁ dhammaṁ sevato akusalā dhammā
 parihāyanti kusalā dhammā abhivaḍḍhanti evarūpo manoviññeyyo
 dhammo sevitabbo. Manoviññeyyaṁ dhammaṁpahaṁ sārīputta duvidhena
 vadāmi sevitabbampi asevitabbampīti iti yantaṁ vuttaṁ mayā idametaṁ
 paṭicca vuttaṁ. Imassa kho sārīputta mayā saṅkhittena bhāsitassa
 evaṁ vitthārena attho daṭṭhabbo.
-------------------------------------------------
[page 162]
      [230] Cīvaraṁpahaṁ sārīputta duvidhena vadāmi sevitabbampi
 asevitabbampi piṇḍapātaṁpahaṁ sārīputta duvidhena vadāmi sevitabbampi
 asevitabbampi senāsanaṁpahaṁ sārīputta duvidhena vadāmi sevitabbampi
 asevitabbampi gāmaṁpahaṁ sārīputta duvidhena vadāmi sevitabbampi
 asevitabbampi nigamaṁpahaṁ sārīputta duvidhena vadāmi sevitabbampi
 asevitabbampi nagaraṁpahaṁ sārīputta duvidhena vadāmi sevitabbampi
 asevitabbampi janapadaṁpahaṁ sārīputta duvidhena vadāmi sevitabbampi
 asevitabbampi puggalaṁpahaṁ sārīputta duvidhena vadāmi sevitabbampi
 asevitabbampīti.< PTS. M III , 59 >
      [231] Evaṁ vutte āyasmā sārīputto bhagavantaṁ etadavoca
 imassa kho ahaṁ bhante bhagavatā saṅkhittena bhāsitassa vitthārena
 atthaṁ avibhattassa evaṁ vitthārena atthaṁ ājānāmi cīvaraṁpahaṁ
 sārīputta duvidhena vadāmi sevitabbampi asevitabbampīti iti kho
 panetaṁ vuttaṁ bhagavatā kiñcetaṁ paṭicca vuttaṁ. Yathārūpaṁ bhante
 cīvaraṁ sevato akusalā dhammā abhivaḍḍhanti kusalā dhammā parihāyanti
 evarūpaṁ cīvaraṁ na sevitabbaṁ. Yathārūpañca kho bhante cīvaraṁ sevato
 akusalā dhammā parihāyanti kusalā dhammā abhivaḍḍhanti evarūpaṁ
 cīvaraṁ sevitabbaṁ. Cīvaraṁpahaṁ sārīputta duvidhena vadāmi sevitabbampi
 asevitabbampīti iti yantaṁ vuttaṁ bhagavatā idametaṁ paṭicca vuttaṁ
 .pe. Evarūpo piṇḍapāto na sevitabbo .pe. Evarūpo
-------------------------------------------------
[page 163]
 Piṇḍapāto sevitabbo .pe. Evarūpaṁ senāsanaṁ na sevitabbaṁ .pe.
 Evarūpaṁ senāsanaṁ sevitabbaṁ .pe. Evarūpo gāmo na sevitabbo
 .pe. Evarūpo gāmo sevitabbo .pe. Evarūpo nigamo na
 sevitabbo .pe. Evarūpo nigamo sevitabbo .pe. Evarūpaṁ
 nagaraṁ na sevitabbaṁ .pe. Evarūpaṁ nagaraṁ sevitabbaṁ .pe.
 Evarūpo janapado na sevitabbo .pe. Evarūpo janapado
 sevitabbo .pe. Puggalaṁpahaṁ sārīputta duvidhena vadāmi sevitabbampi
 asevitabbampīti iti kho panetaṁ vuttaṁ bhagavatā kiñcetaṁ paṭicca
 vuttaṁ. Yathārūpaṁ bhante puggalaṁ sevato akusalā dhammā abhivaḍḍhanti
 kusalā dhammā parihāyanti evarūpo puggalo na sevitabbo.
 Yathārūpañca kho bhante puggalaṁ sevato akusalā dhammā parihāyanti
 kusalā dhammā abhivaḍḍhanti evarūpo puggalo sevitabbo.
 Puggalaṁpahaṁ sārīputta duvidhena vadāmi sevitabbampi asevitabbampīti
 iti yantaṁ vuttaṁ bhagavatā idametaṁ paṭicca vuttanti. Imassa
 kho ahaṁ bhante 1- saṅkhittena bhāsitassa vitthārena atthaṁ avibhattassa
 evaṁ vitthārena atthaṁ ājānāmīti.
      [232] Sādhu sādhu sārīputta sādhu kho tvaṁ sārīputta imassa
 mayā saṅkhittena bhāsitassa vitthārena atthaṁ avibhattassa evaṁ
 vitthārena < PTS. M III , 60 >atthaṁ ājānāsi. Cīvaraṁpahaṁ sārīputta duvidhena vadāmi
 sevitabbampi asevitabbampīti iti kho panetaṁ vuttaṁ mayā kiñcetaṁ

  *  *  *  *  *  *
  Footnote:1 Ma. Yu. bhagavatā.
-------------------------------------------------
[page 164]
 Paṭicca vuttaṁ. Yathārūpaṁ sārīputta cīvaraṁ sevato akusalā dhammā
 abhivaḍḍhanti kusalā dhammā parihāyanti evarūpaṁ cīvaraṁ na
 sevitabbaṁ. Yathārūpañca kho sārīputta cīvaraṁ sevato akusalā dhammā
 parihāyanti kusalā dhammā abhivaḍḍhanti evarūpaṁ cīvaraṁ sevitabbaṁ.
 Cīvaraṁpahaṁ sārīputta duvidhena vadāmi sevitabbampi asevitabbampīti
 iti yantaṁ vuttaṁ mayā idametaṁ paṭicca vuttaṁ .pe. Evarūpo
 piṇḍapāto na sevitabbo .pe. Evarūpo piṇḍapāto
 sevitabbo .pe. Evarūpaṁ senāsanaṁ na sevitabbaṁ .pe. Evarūpaṁ
 senāsanaṁ sevitabbaṁ .pe. Evarūpo gāmo na sevitabbo .pe.
 Evarūpo gāmo sevitabbo .pe. Evarūpo nigamo na sevitabbo
 .pe. Evarūpo nigamo sevitabbo .pe. Evarūpo janapado na
 sevitabbo .pe. Evarūpo janapado sevitabbo .pe. Puggalaṁpahaṁ
 sārīputta duvidhena vadāmi sevitabbampi asevitabbampīti iti kho
 panetaṁ vuttaṁ mayā kiñcetaṁ paṭicca vuttaṁ. Yathārūpaṁ sārīputta
 puggalaṁ sevato akusalā dhammā abhivaḍḍhanti kusalā dhammā
 parihāyanti evarūpo puggalo na sevitabbo. Yathārūpañca kho
 sārīputta puggalaṁ sevato akusalā dhammā parihāyanti kusalā
 dhammā abhivaḍḍhanti evarūpo puggalo sevitabbo. Puggalaṁpahaṁ
 sārīputta duvidhena vadāmi sevitabbampi asevitabbampīti iti yantaṁ
 vuttaṁ mayā idametaṁ paṭicca vuttaṁ. Imassa kho sārīputta
-------------------------------------------------
[page 165]
 Mayā saṅkhittena bhāsitassa evaṁ vitthārena attho daṭṭhabbo.
      [233] Sabbepi ce sārīputta khattiyā imassa mayā saṅkhittena
 bhāsitassa evaṁ vitthārena atthaṁ ājāneyyuṁ sabbesānaṁpassa 1- khattiyānaṁ
 dīgharattaṁ hitāya sukhāya. Sabbepi ce sārīputta brāhmaṇā ...
 Sabbepi ce sārīputta vessā ... Sabbepi ce sārīputta suddā
 imassa mayā saṅkhittena bhāsitassa evaṁ vitthārena atthaṁ ājāneyyuṁ
 sabbesānaṁpassa suddānaṁ dīgharattaṁ hitāya sukhāya. Sadevako cepi
 sārīputta loko samārako sabrahmako sassamaṇabrāhmaṇī pajā
 sadevamanussā imassa mayā saṅkhittena bhāsitassa evaṁ vitthārena
 atthaṁ ājāneyya sadevakassapassa lokassa samārakassa sabrahmakassa
 sassamaṇabrāhmaṇiyā pajāya sadevamanussāya dīgharattaṁ hitāya
 sukhāyāti.
      Idamavoca bhagavā attamano āyasmā sārīputto bhagavato
 bhāsitaṁ abhinandīti.
               Sevitabbāsevitabbasuttaṁ niṭṭhitaṁ catutthaṁ.
                       ----------

  *  *  *  *  *  *
  Footnote:1 Ma. sabbesānampissa.
-------------------------------------------------
[page 166]
                        Bahudhātukasuttaṁ
      [234] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
      [235] Bhagavā etadavoca yānikānici bhikkhave bhayāni
 uppajjanti sabbāni tāni bālato uppajjanti no paṇḍitato
 yekeci upaddavā uppajjanti sabbe te bālato uppajjanti no
 paṇḍitato yekeci upasaggā uppajjanti sabbe te bālato
 uppajjanti no paṇḍitato. Seyyathāpi bhikkhave naḷāgārā vā
 tiṇāgārā vā aggi mutto kūṭāgārānipi ḍahati ullittāvalittāni 1-
 phusitaggaḷāni pihitavātapānāni evameva kho bhikkhave yānikānici
 bhayāni uppajjanti sabbāni tāni bālato uppajjanti no paṇḍitato
 yekeci upaddavā uppajjanti sabbe te bālato uppajjanti no
 paṇḍitato yekeci upasaggā uppajjanti sabbe te bālato
 uppajjanti no paṇḍitato. Iti kho bhikkhave sappaṭibhayo
 bālo appaṭibhayo paṇḍito saupaddavo bālo anupaddavo
 paṇḍito saupasaggo bālo anupasaggo paṇḍito. Natthi
 bhikkhave paṇḍitato bhayaṁ natthi paṇḍitato upaddavo natthi
 paṇḍitato upasaggo. Tasmātiha bhikkhave paṇḍitā bhavissāmāti
 evañhi vo bhikkhave sikkhitabbanti.

  *  *  *  *  *  *
  Footnote:1 < PTS. M III , 62 >Ma. Yu. vātāni.
-------------------------------------------------
[page 167]
      [236] Evaṁ vutte āyasmā ānando bhagavantaṁ etadavoca
 kittāvatā nu kho bhante paṇḍito bhikkhu vīmaṁsakoti alaṁ vacanāyāti.
 Yato kho ānanda bhikkhu dhātukusalo ca hoti āyatanakusalo ca
 hoti paṭiccasamuppādakusalo ca hoti ṭhānāṭhānakusalo ca hoti
 ettāvatā kho ānanda paṇḍito bhikkhu vīmaṁsakoti alaṁ vacanāyāti.
      [237] Kittāvatā pana bhante dhātukusalo bhikkhūti alaṁ
 vacanāyāti. Aṭṭhārasa kho imā ānanda dhātuyo cakkhudhātu
 rūpadhātu cakkhuviññāṇadhātu sotadhātu saddadhātu sotaviññāṇadhātu
 ghānadhātu gandhadhātu ghānaviññāṇadhātu jivhādhātu rasadhātu
 jivhāviññāṇadhātu kāyadhātu phoṭṭhabbadhātu kāyaviññāṇadhātu manodhātu
 dhammadhātu manoviññāṇadhātu imā kho ānanda aṭṭhārasa dhātuyo
 yato jānāti passati ettāvatāpi kho ānanda dhātukusalo
 bhikkhūti alaṁ vacanāyāti.
      [238] Siyā pana bhante aññopi pariyāyo yathā dhātukusalo
 bhikkhūti alaṁ vacanāyāti. Siyā ānanda chayimā ānanda dhātuyo
 paṭhavīdhātu āpodhātu tejodhātu vāyodhātu ākāsadhātu viññāṇadhātu
 imā kho ānanda cha dhātuyo yato jānāti passati
 ettāvatāpi kho ānanda dhātukusalo bhikkhūti alaṁ vacanāyāti.
      [239] Siyā pana bhante aññopi pariyāyo yathā dhātukusalo
 bhikkhūti alaṁ vacanāyāti. Siyā ānanda chayimā ānanda dhātuyo
-------------------------------------------------
[page 168]
 Sukhadhātu dukkhadhātu somanassadhātu domanassadhātu upekkhādhātu
 avijjādhātu imā kho ānanda cha dhātuyo yato jānāti passati
 ettāvatāpi kho ānanda dhātukusalo bhikkhūti alaṁ vacanāyāti.
      [240] Siyā pana bhante aññopi pariyāyo yathā dhātukusalo
 bhikkhūti alaṁ vacanāyāti. Siyā < PTS. M III , 63 >ānanda chayimā ānanda dhātuyo
 kāmadhātu nekkhammadhātu byāpādadhātu abyāpādadhātu vihiṁsādhātu
 avihiṁsādhātu imā kho ānanda cha dhātuyo yato jānāti passati
 ettāvatāpi kho ānanda dhātukusalo bhikkhūti alaṁ vacanāyāti.
      [241] Siyā pana bhante aññopi pariyāyo yathā dhātukusalo
 bhikkhūti alaṁ vacanāyāti. Siyā ānanda tisso imā ānanda
 dhātuyo kāmadhātu rūpadhātu arūpadhātu imā kho ānanda tisso
 dhātuyo yato pajānāti passati ettāvatāpi kho ānanda
 dhātukusalo bhikkhūti alaṁ vacanāyāti.
      [242] Siyā pana bhante aññopi pariyāyo yathā dhātukusalo
 bhikkhūti alaṁ vacanāyāti. Siyā ānanda dve imā ānanda dhātuyo
 saṅkhatādhātu 1- asaṅkhatādhātu imā kho ānanda dve dhātuyo yato
 jānāti passati ettāvatāpi kho ānanda dhātukusalo bhikkhūti alaṁ
 vacanāyāti.
      [243] Kittāvatā pana bhante āyatanakusalo bhikkhūti alaṁ
 vacanāyāti. Cha kho panimāni ānanda ajjhattikabāhirāni āyatanāni

  *  *  *  *  *  *
  Footnote:1 Yu. saṅkhatā ca dhātu asaṅkhatā ca dhātu.
-------------------------------------------------
[page 169]
 Cakkhu ceva rūpā 1- ca sotañca saddā ca ghānañca gandhā ca
 jivhā ca rasā ca kāyo ca phoṭṭhabbā ca mano ca dhammā ca
 imāni kho ānanda cha ajjhattikabāhirāni āyatanāni yato
 jānāti passati ettāvatā kho pana ānanda āyatanakusalo bhikkhūti
 alaṁ vacanāyāti.
      [244] Kittāvatā pana bhante paṭiccasamuppādakusalo bhikkhūti
 alaṁ vacanāyāti. Idha ānanda bhikkhu evaṁ jānāti imasmiṁ
 sati idaṁ hoti imassuppādā idaṁ uppajjati imasmiṁ asati
 idaṁ na hoti imassa nirodhā idaṁ nirujjhati yadidaṁ avijjāpaccayā
 saṅkhārā saṅkhārapaccayā viññāṇaṁ viññāṇapaccayā nāmarūpaṁ
 nāmarūpapaccayā saḷāyatanaṁ saḷāyatanapaccayā phasso phassapaccayā
 vedanā < PTS. M III , 64 >vedanāpaccayā taṇhā taṇhāpaccayā upādānaṁ
 upādānapaccayā bhavo bhavapaccayā jāti jātipaccayā jarāmaraṇaṁ
 sokaparidevadukkhadomanassupāyāsā sambhavanti evametassa kevalassa
 dukkhakkhandhassa samudayo hoti avijjāya tveva asesavirāganirodhā
 saṅkhāranirodho saṅkhāranirodhā viññāṇanirodho viññāṇanirodhā
 nāmarūpanirodho nāmarūpanirodhā saḷāyatananirodho saḷāyatananirodhā
 phassanirodho phassanirodhā vedanānirodho vedanānirodhā taṇhānirodho
 taṇhānirodhā upādānanirodho upādānanirodhā bhavanirodho
 bhavanirodhā jātinirodho jātinirodhā jarāmaraṇaṁ sokaparidevadukkha-
 domanassupāyāsā nirujjhanti evametassa kevalassa dukkhakkhandhassa

  *  *  *  *  *  *
  Footnote:1 Yu. rūpañca.
-------------------------------------------------
[page 170]
 Nirodho hoti ettāvatā kho ānanda paṭiccasamuppādakusalo
 bhikkhūti alaṁ vacanāyāti.
      [245] Kittāvatā pana bhante ṭhānāṭhānakusalo bhikkhūti alaṁ
 vacanāyāti. Idhānanda bhikkhu aṭṭhānametaṁ anavakāso yaṁ
 diṭṭhisampanno puggalo kiñci saṅkhāraṁ niccato upagaccheyya netaṁ
 ṭhānaṁ vijjatīti pajānāti. Ṭhānañca kho etaṁ vijjati yaṁ puthujjano
 kiñci saṅkhāraṁ niccato upagaccheyya ṭhānametaṁ vijjatīti pajānāti.
 Aṭṭhānametaṁ anavakāso yaṁ diṭṭhisampanno puggalo kiñci saṅkhāraṁ
 sukhato upagaccheyya netaṁ ṭhānaṁ vijjatīti pajānāti. Ṭhānañca kho
 etaṁ vijjati yaṁ puthujjano kiñci saṅkhāraṁ sukhato upagaccheyya
 ṭhānametaṁ vijjatīti pajānāti. Aṭṭhānametaṁ anavakāso yaṁ diṭṭhisampanno
 puggalo kiñci dhammaṁ attato upagaccheyya netaṁ ṭhānaṁ vijjatīti
 pajānāti. Ṭhānañca kho etaṁ vijjati yaṁ puthujjano kiñci dhammaṁ
 attato upagaccheyya ṭhānametaṁ vijjatīti pajānāti. Aṭṭhānametaṁ
 anavakāso yaṁ diṭṭhisampanno puggalo mātaraṁ jīvitā voropeyya netaṁ
 ṭhānaṁ vijjatīti pajānāti. Ṭhānañca kho etaṁ vijjati yaṁ puthujjano
 mātaraṁ jīvitā < PTS. M III , 65 >voropeyya ṭhānametaṁ vijjatīti pajānāti. Aṭṭhānametaṁ
 anavakāso yaṁ diṭṭhisampanno puggalo pitaraṁ jīvitā voropeyya
 netaṁ ṭhānaṁ vijjatīti pajānāti. Ṭhānañca kho etaṁ vijjati yaṁ
-------------------------------------------------
[page 171]
 Puthujjano pitaraṁ jīvitā voropeyya .pe. Arahantaṁ jīvitā voropeyya
 ṭhānametaṁ vijjatīti pajānāti. Aṭṭhānametaṁ anavakāso yaṁ diṭṭhisampanno
 puggalo duṭṭhacitto tathāgatassa lohitaṁ uppādeyya netaṁ
 ṭhānaṁ vijjatīti pajānāti. Ṭhānañca kho etaṁ vijjati yaṁ
 puthujjano duṭṭhacitto tathāgatassa lohitaṁ uppādeyya ṭhānametaṁ
 vijjatīti pajānāti. Aṭṭhānametaṁ anavakāso yaṁ diṭṭhisampanno
 puggalo saṅghaṁ bhindeyya netaṁ ṭhānaṁ vijjatīti pajānāti. Ṭhānañca
 kho etaṁ vijjati yaṁ puthujjano saṅghaṁ bhindeyya ṭhānametaṁ vijjatīti
 pajānāti. Aṭṭhānametaṁ anavakāso yaṁ diṭṭhisampanno puggalo
 aññaṁ satthāraṁ uddiseyya netaṁ ṭhānaṁ vijjatīti pajānāti. Ṭhānañca
 kho etaṁ vijjati yaṁ puthujjano aññaṁ satthāraṁ uddiseyya ṭhānametaṁ
 vijjatīti pajānāti. Aṭṭhānametaṁ anavakāso yaṁ ekissā lokadhātuyā
 dve arahanto sammāsambuddhā apubbaṁ acarimaṁ uppajjeyyuṁ
 netaṁ ṭhānaṁ vijjatīti pajānāti. Ṭhānañca kho etaṁ vijjati yaṁ
 ekissā lokadhātuyā eko arahaṁ sammāsambuddho uppajjeyya
 ṭhānametaṁ vijjatīti pajānāti. Aṭṭhānametaṁ anavakāso yaṁ ekissā
 lokadhātuyā dve rājāno cakkavattino apubbaṁ acarimaṁ uppajjeyyuṁ
 netaṁ ṭhānaṁ vijjatīti pajānāti. Ṭhānañca kho etaṁ vijjati yaṁ
 ekissā lokadhātuyā eko rājā cakkavatti uppajjeyya ṭhānametaṁ
 vijjatīti pajānāti. Aṭṭhānametaṁ anavakāso yaṁ itthī arahaṁ assa
-------------------------------------------------
[page 172]
 Sammāsambuddho netaṁ ṭhānaṁ vijjatīti pajānāti. Ṭhānañca kho
 etaṁ vijjati yaṁ puriso arahaṁ assa sammāsambuddho ṭhānametaṁ
 vijjatīti pajānāti. Aṭṭhānametaṁ anavakāso yaṁ itthī rājā
 assa cakkavatti netaṁ ṭhānaṁ vijjatīti pajānāti. Ṭhānañca kho
 etaṁ vijjati yaṁ puriso rājā assa < PTS. M III , 66 >cakkavatti ṭhānametaṁ vijjatīti
 pajānāti. Aṭṭhānametaṁ anavakāso yaṁ itthī sakkattaṁ kāreyya ...
 Mārattaṁ kāreyya ... Brahmattaṁ kāreyya netaṁ ṭhānaṁ vijjatīti
 pajānāti. Ṭhānañca kho etaṁ vijjati yaṁ puriso sakkattaṁ kāreyya 1- ...
 Mārattaṁ kāreyya ... Brahmattaṁ kāreyya ṭhānametaṁ vijjatīti pajānāti.
 Aṭṭhānametaṁ anavakāso yaṁ kāyaduccaritassa iṭṭho kanto
 manāpo vipāko nibbatteyya netaṁ ṭhānaṁ vijjatīti pajānāti.
 Ṭhānañca kho etaṁ vijjati yaṁ kāyaduccaritassa aniṭṭho akanto
 amanāpo vipāko nibbatteyya ṭhānametaṁ vijjatīti pajānāti.
 Aṭṭhānametaṁ anavakāso yaṁ vacīduccaritassa ... Yaṁ manoduccaritassa
 iṭṭho kanto manāpo vipāko nibbatteyya netaṁ ṭhānaṁ vijjatīti
 pajānāti. Ṭhānañca kho etaṁ vijjati yaṁ vacīduccaritassa ... Yaṁ
 manoduccaritassa aniṭṭho akanto amanāpo vipāko nibbatteyya
 ṭhānametaṁ vijjatīti pajānāti. Aṭṭhānametaṁ anavakāso yaṁ kāyasucaritassa
 aniṭṭho akanto amanāpo vipāko nibbatteyya netaṁ
 ṭhānaṁ vijjatīti pajānāti. Ṭhānañca kho etaṁ vijjati yaṁ

  *  *  *  *  *  *
  Footnote:1 Ma. Yu. sabbattha kareyya.
-------------------------------------------------
[page 173]
 Kāyasucaritassa iṭṭho kanto manāpo vipāko nibbatteyya ṭhānametaṁ
 vijjatīti pajānāti. Aṭṭhānametaṁ anavakāso yaṁ vacīsucaritassa ...
 Yaṁ manosucaritassa aniṭṭho akanto amanāpo vipāko nibbatteyya
 netaṁ ṭhānaṁ vijjatīti pajānāti. Ṭhānañca kho etaṁ vijjati yaṁ
 vacīsucaritassa ... Yaṁ manosucaritassa iṭṭho kanto manāpo vipāko
 nibbatteyya ṭhānametaṁ vijjatīti pajānāti. Aṭṭhānametaṁ anavakāso
 yaṁ kāyaduccaritasamaṅgī taṁnidānā tappaccayā kāyassa bhedā parammaraṇā
 sugatiṁ saggaṁ lokaṁ upapajjeyya netaṁ ṭhānaṁ vijjatīti pajānāti.
 Ṭhānañca kho etaṁ vijjati yaṁ kāyaduccaritasamaṅgī taṁnidānā tappaccayā
 kāyassa bhedā parammaraṇā apāyaṁ duggatiṁ vinipātaṁ nirayaṁ upapajjeyya
 ṭhānametaṁ vijjatīti pajānāti. Aṭṭhānametaṁ anavakāso yaṁ vacīduccaritasamaṅgī
 taṁnidānā tappaccayā kāyassa bhedā parammaraṇā sugatiṁ
 saggaṁ lokaṁ upapajjeyya netaṁ ṭhānaṁ vijjatīti pajānāti.
 Ṭhānañca kho etaṁ vijjati yaṁ vacīduccaritasamaṅgī ... Yaṁ manoduccaritasamaṅgī
 taṁnidānā tappaccayā kāyassa bhedā parammaraṇā apāyaṁ
 duggatiṁ vinipātaṁ nirayaṁ upapajjeyya ṭhānametaṁ vijjatīti pajānāti.
 Aṭṭhānametaṁ anavakāso yaṁ kāyasucaritasamaṅgī taṁnidānā tappaccayā
 kāyassa bhedā parammaraṇā apāyaṁ duggatiṁ vinipātaṁ nirayaṁ upapajjeyya
 netaṁ < PTS. M III , 67 >ṭhānaṁ vijjatīti pajānāti. Ṭhānañca kho etaṁ vijjati yaṁ
 kāyasucaritasamaṅgī taṁnidānā tappaccayā kāyassa bhedā parammaraṇā
-------------------------------------------------
[page 174]
 Sugatiṁ saggaṁ lokaṁ upapajjeyya ṭhānametaṁ vijjatīti pajānāti.
 Aṭṭhānametaṁ anavakāso yaṁ vacīsucaritasamaṅgī ... Yaṁ manosucaritasamaṅgī
 taṁnidānā tappaccayā kāyassa bhedā parammaraṇā apāyaṁ duggatiṁ
 vinipātaṁ nirayaṁ upapajjeyya netaṁ ṭhānaṁ vijjatīti pajānāti.
 Ṭhānañca kho etaṁ vijjati yaṁ vacīsucaritasamaṅgī ... Yaṁ manosucaritasamaṅgī
 taṁnidānā tappaccayā kāyassa bhedā parammaraṇā sugatiṁ saggaṁ lokaṁ
 upapajjeyya ṭhānametaṁ vijjatīti pajānāti. Ettāvatā kho
 ānanda ṭhānāṭhānakusalo bhikkhūti alaṁ vacanāyāti.
      [246] Evaṁ vutte āyasmā ānando bhagavantaṁ etadavoca
 acchariyaṁ bhante abbhūtaṁ bhante ko nāmāyaṁ bhante dhammapariyāyoti.
 Tasmātiha tvaṁ ānanda imaṁ dhammapariyāyaṁ bahudhātukotipi naṁ dhārehi
 catuparivaṭṭotipi naṁ dhārehi dhammādāsotipi naṁ dhārehi amatadundubhītipi
 naṁ dhārehi anuttaro saṅgāmavijayotipi naṁ dhārehīti.
      Idamavoca bhagavā attamano āyasmā ānando bhagavato
 bhāsitaṁ abhinandīti.
                   Bahudhātukasuttaṁ niṭṭhitaṁ pañcamaṁ.
                        ---------
-------------------------------------------------
[page 175]
                         Isigilisuttaṁ< PTS. M III , 68 >
      [247] Evamme sutaṁ ekaṁ samayaṁ bhagavā rājagahe viharati
 isigilismiṁ pabbate. Tatra kho bhagavā bhikkhū āmantesi bhikkhavoti.
 Bhadanteti te bhikkhū bhagavato paccassosuṁ.
      [248] Bhagavā etadavoca passatha no tumhe bhikkhave etaṁ
 vebhāraṁ pabbatanti. Evambhante. Etassa kho bhikkhave vebhārassa
 pabbatassa aññāva samaññā ahosi aññā paññatti. Passatha
 no tumhe bhikkhave etaṁ paṇḍavaṁ pabbatanti. Evambhante.
 Etassapi kho bhikkhave paṇḍavassa pabbatassa aññāva samaññā
 ahosi aññā paññatti. Passatha no tumhe bhikkhave etaṁ
 vepullaṁ pabbatanti. Evambhante. Etassapi kho bhikkhave vepullassa
 pabbatassa aññāva samaññā ahosi aññā paññatti. Passatha
 no tumhe bhikkhave etaṁ gijjhakūṭaṁ pabbatanti. Evambhante.
 Etassapi kho bhikkhave gijjhakūṭassa pabbatassa aññāva samaññā
 ahosi aññā paññatti. Passatha no tumhe bhikkhave imaṁ
 isigiliṁ pabbatanti. Evambhante. Imassa kho pana bhikkhave
 isigilissa pabbatassa esāva samaññā ahosi esā paññatti.
      [249] Bhūtapubbaṁ bhikkhave pañca paccekabuddhasatāni imasmiṁ
 isigilismiṁ pabbate ciranivāsino ahesuṁ. Te imaṁ pabbataṁ pavisantā
-------------------------------------------------
[page 176]
 Dissanti paviṭṭhā na dissanti. Tamenaṁ manussā disvā evamāhaṁsu
 ayaṁ pabbato ime isī gilatīti isigili isigilītveva samaññā
 udapādi. Ācikkhissāmi bhikkhave paccekabuddhānaṁ < PTS. M III , 69 >nāmāni kittayissāmi
 bhikkhave paccekabuddhānaṁ nāmāni desissāmi bhikkhave paccekabuddhānaṁ
 nāmāni taṁ suṇātha sādhukaṁ manasikarotha bhāsissāmīti.
 Evambhanteti jo te bhikkhū bhagavato paccassosuṁ.
      [250] Bhagavā etadavoca ariṭṭho nāma bhikkhave paccekasambuddho 1-
 imasmiṁ isigilismiṁ pabbate ciranivāsī ahosi. Upariṭṭho
 nāma bhikkhave paccekasambuddho imasmiṁ isigilismiṁ pabbate ciranivāsī
 ahosi. Tagarasikhī nāma bhikkhave paccekasambuddho imasmiṁ isigilismiṁ
 pabbate ciranivāsī ahosi. Yasassī nāma bhikkhave paccekasambuddho
 imasmiṁ isigilismiṁ pabbate ciranivāsī ahosi. Sudassano nāma
 bhikkhave paccekasambuddho imasmiṁ isigilismiṁ pabbate ciranivāsī
 ahosi. Piyadassī nāma bhikkhave paccekasambuddho imasmiṁ isigilismiṁ
 pabbate ciranivāsī ahosi. Gandhāro nāma bhikkhave paccekasambuddho
 imasmiṁ isigilismiṁ pabbate ciranivāsī ahosi. Piṇḍolo nāma
 bhikkhave paccekasambuddho imasmiṁ isigilismiṁ pabbate ciranivāsī
 ahosi. Upāsabho nāma bhikkhave paccekasambuddho imasmiṁ isigilismiṁ
 pabbate ciranivāsī ahosi. Nitho nāma bhikkhave paccekasambuddho
 imasmiṁ isigilismiṁ pabbate ciranivāsī ahosi. Tatho nāma bhikkhave

  *  *  *  *  *  *
  Footnote:1 Yu. sabbattha paccekabuddho.
-------------------------------------------------
[page 177]
 Paccekasambuddho imasmiṁ isigilismiṁ pabbate ciranivāsī ahosi.
 Sutavā nāma bhikkhave paccekasambuddho imasmiṁ isigilismiṁ pabbate
 ciranivāsī ahosi. Bhāvitatto nāma bhikkhave paccekasambuddho
 imasmiṁ isigilismiṁ pabbate ciranivāsī ahosi.
         [251] Ye sattasārā anighā nirāsā
               paccekamevajjhagamuṁ subodhiṁ
               tesaṁ visallāna naruttamānaṁ
               nāmāni me kittayato suṇātha
               ariṭṭho upariṭṭho tagarasikhī yasassī
               sudassano piyadassī ca buddho 1-
               gandhāro piṇḍolo upāsabho ca
               nitho tatho sutavā bhāvitatto
               sumbho subho methulo 2- aṭṭhamo ca
               athassumegho anigho sudāṭho
               paccekabuddhā bhavanettikhīṇā
               hiṅgū ca hiṅgo ca mahānubhāvā
               dve jālino munino aṭṭhako ca
               atha kosallo 3- buddho atho subāhu
               upanemiso nemiso santacitto
               sacco tatho virajo paṇḍito ca

  *  *  *  *  *  *
  Footnote:1 Ma. susambuddho. 2 matulo. 3 Po. Yu. kosalo.
-------------------------------------------------
[page 178]
               Kāḷūpakāḷā vijito jito ca
               aṅgo ca paṅgo ca guticchito 1- ca
               passī jahi upadhiṁ dukkhamūlaṁ
               aparājito mārabalaṁ ajesi
               satthā pavattā sarabhaṅgo lomahaṁso
               uccaṅgamāyo asito anāsavo
               manomayo mānacchido ca bandhumā
               tadādhimutto vimalo ca ketumā
               ketumbarāgo ca mātaṅgo ariyo
               athaccuto accutagāmabyāmako
               sumaṅgalo dabbilo supatiṭṭhito
               asayho khemābhirato ca sorato
               durannayo saṅgho athopi ujjayo
               aparo muni sayho anomanikkamo 2-
               ānanda nando upanando dvādasa
               bhāradvājo antimadehadhārī
               bodhi mahānāmo athopi uttaro
               kesī sikhī sundaro bhāradvājo

  *  *  *  *  *  *
  Footnote:1 Yu. gutijjitoti dissati. 2 Yu. anomanikkhamo. 3 Yu. bhāradvājā.
-------------------------------------------------
[page 179]
               Tissūpatissā bhavabandhanacchidā
               upasīdarī 1- taṇhacchido ca sīdarī 1-
               buddho ahu maṅgalo vītarāgo
               usabhacchidā jāliniṁ dukkhamūlaṁ
               santaṁ padaṁ ajjhagamūpaṇīto
               uposatho sundaro saccanāmo
               jeto jayanto padumo uppalo ca
               padumuttaro rakkhito pabbato ca
               mānatthaddho sobhito vītarāgo
               kaṇho ca buddho suvimuttacitto
               ete ca aññe ca mahānubhāvā
               paccekabuddhā bhavanettikhīṇā
               te sabbasaṅgādhigate mahesī
                parinibbute vandatha appameyyeti.
                   Isigilisuttaṁ niṭṭhitaṁ chaṭṭhaṁ.
                        ---------

  *  *  *  *  *  *
  Footnote:1 Ma. upasikhi. sikhari.
-------------------------------------------------
[page 180]
                      Mahācattārīsakasuttaṁ
      [252] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
 Bhagavā etadavoca ariyaṁ vo bhikkhave sammāsamādhiṁ desissāmi
 saupanisaṁ saparikkhāraṁ taṁ suṇātha sādhukaṁ manasikarotha bhāsissāmīti.
 Evambhanteti kho te bhikkhū bhagavato paccassosuṁ.
      [253] Bhagavā etadavoca katamo ca bhikkhave ariyo
 sammāsamādhi saupaniso saparikkhāro seyyathīdaṁ sammādiṭṭhi
 sammāsaṅkappo sammāvācā sammākammanto sammāājīvo sammāvāyāmo
 sammāsati yā kho bhikkhave imehi sattaṅgehi cittassa ekaggatā
 parikkhatā ayaṁ vuccati bhikkhave ariyo sammāsamādhi saupaniso itipi
 saparikkhāro itipīti 1-.
      [254] Tatra bhikkhave sammādiṭṭhi pubbaṅgamā hoti. Kathañca
 bhikkhave sammādiṭṭhi pubbaṅgamā hoti. Micchādiṭṭhiṁ micchādiṭṭhīti
 pajānāti sammādiṭṭhiṁ sammādiṭṭhīti pajānāti. Sāssa hoti
 sammādiṭṭhi.
      [255] Katamā ca bhikkhave micchādiṭṭhi. Natthi dinnaṁ natthi
 yiṭṭhaṁ natthi hutaṁ natthi sukatadukkaṭānaṁ kammānaṁ phalaṁ vipāko

  *  *  *  *  *  *
  Footnote:1 Ma. Yu. itipi.
-------------------------------------------------
[page 181]
 Natthi ayaṁ loko natthi < PTS. M III , 72 >paro loko natthi mātā natthi pitā
 natthi sattā opapātikā natthi loke samaṇabrāhmaṇā sammaggatā
 sammāpaṭipannā ye imañca lokaṁ parañca lokaṁ sayaṁ abhiññā
 sacchikatvā pavedentīti ayaṁ bhikkhave micchādiṭṭhi.
      [256] Katamā ca bhikkhave sammādiṭṭhi. Sammādiṭṭhiṁpahaṁ
 bhikkhave dvayaṁ vadāmi atthi bhikkhave sammādiṭṭhi sāsavā
 puññabhāgiyā upadhivepakkā atthi bhikkhave sammādiṭṭhi ariyā
 anāsavā lokuttarā maggaṅgā.
      [257] Katamā ca bhikkhave sammādiṭṭhi sāsavā puññabhāgiyā
 upadhivepakkā. Atthi dinnaṁ atthi yiṭṭhaṁ atthi hutaṁ atthi
 sukatadukkaṭānaṁ kammānaṁ phalaṁ vipāko atthi ayaṁ loko atthi paro
 loko atthi mātā atthi pitā atthi sattā opapātikā atthi
 loke samaṇabrāhmaṇā sammaggatā sammāpaṭipannā ye imañca
 lokaṁ parañca lokaṁ sayaṁ abhiññā sacchikatvā pavedentīti ayaṁ
 bhikkhave sammādiṭṭhi sāsavā puññabhāgiyā upadhivepakkā.
      [258] Katamā ca bhikkhave sammādiṭṭhi ariyā anāsavā lokuttarā
 maggaṅgā. Yā kho bhikkhave ariyacittassa anāsavacittassa
 ariyamaggasamaṅgino ariyamaggaṁ bhāvayato paññā paññindriyaṁ paññāphalaṁ
 dhammavicayasambojjhaṅgo sammādiṭṭhi maggaṅgaṁ ayaṁ bhikkhave
 sammādiṭṭhi ariyā anāsavā lokuttarā maggaṅgā. So 1- micchādiṭṭhiyā

  *  *  *  *  *  *
  Footnote:1 Yu. yo.
-------------------------------------------------
[page 182]
 Pahānāya vāyamati sammādiṭṭhiyā upasampadāya. Svāssa hoti
 sammāvāyāmo. So sato micchādiṭṭhiṁ pajahati sato sammādiṭṭhiṁ
 upasampajja viharati. Sāssa hoti sammāsati. Itissime tayo
 dhammā sammādiṭṭhiṁ anuparidhāvanti anuparivattanti seyyathīdaṁ
 sammādiṭṭhi sammāvāyāmo sammāsati.
      [259] Tatra bhikkhave sammādiṭṭhi pubbaṅgamā hoti. Kathañca
 bhikkhave sammādiṭṭhi pubbaṅgamā hoti. Micchāsaṅkappaṁ
 micchāsaṅkappoti pajānāti < PTS. M III , 73 >sammāsaṅkappaṁ sammāsaṅkappoti pajānāti.
 Sāssa hoti sammādiṭṭhi.
      [260] Katamo ca bhikkhave micchāsaṅkappo. Kāmasaṅkappo
 byāpādasaṅkappo vihiṁsāsaṅkappo ayaṁ bhikkhave micchāsaṅkappo.
      [261] Katamo ca bhikkhave sammāsaṅkappo. Sammāsaṅkappaṁpahaṁ
 bhikkhave dvayaṁ vadāmi atthi bhikkhave sammāsaṅkappo sāsavo
 puññabhāgiyo upadhivepakko atthi bhikkhave sammāsaṅkappo ariyo
 anāsavo lokuttaro maggaṅgo.
      [262] Katamo ca bhikkhave sammāsaṅkappo sāsavo puññabhāgiyo
 upadhivepakko. Nekkhammasaṅkappo abyāpādasaṅkappo avihiṁsāsaṅkappo
 ayaṁ bhikkhave sammāsaṅkappo sāsavo puññabhāgiyo
 upadhivepakko.
      [263] Katamo ca bhikkhave sammāsaṅkappo ariyo anāsavo
-------------------------------------------------
[page 183]
 Lokuttaro maggaṅgo. Yo kho bhikkhave ariyacittassa anāsavacittassa
 ariyamaggasamaṅgino ariyamaggaṁ bhāvayato takko vitakko
 saṅkappo appanā byappanā cetaso abhiniropanā vacīsaṅkhāro 1-
 ayaṁ bhikkhave sammāsaṅkappo ariyo anāsavo lokuttaro maggaṅgo.
 So micchāsaṅkappassa pahānāya vāyamati sammāsaṅkappassa
 upasampadāya. Svāssa hoti sammāvāyāmo. So sato
 micchāsaṅkappaṁ pajahati sato sammāsaṅkappaṁ upasampajja viharati.
 Sāssa hoti sammāsati. Itissime 2- tayo dhammā sammāsaṅkappaṁ
 anuparidhāvanti anuparivattanti seyyathīdaṁ sammādiṭṭhi sammāvāyāmo
 sammāsati.
      [264] Tatra bhikkhave sammādiṭṭhi pubbaṅgamā hoti. Kathañca
 bhikkhave sammādiṭṭhi pubbaṅgamā hoti. Micchāvācaṁ micchāvācāti
 pajānāti sammāvācaṁ sammāvācāti pajānāti. Sāssa hoti
 sammādiṭṭhi.
      [265] Katamā ca bhikkhave micchāvācā. Musāvādo pisuṇā
 vācā pharusā vācā samphappalāpo ayaṁ bhikkhave micchāvācā.
      [266] Katamā ca bhikkhave sammāvācā. Sammāvācaṁpahaṁ bhikkhave
 dvayaṁ vadāmi < PTS. M III , 74 >atthi bhikkhave sammāvācā sāsavā puññabhāgiyā
 upadhivepakkā atthi bhikkhave sammāvācā ariyā anāsavā lokuttarā
 maggaṅgā.

  *  *  *  *  *  *
  Footnote:1 Yu. vācāsaṅkhāro. 2 Ma. itiyime.
-------------------------------------------------
[page 184]
      [267] Katamā ca bhikkhave sammāvācā sāsavā puññabhāgiyā
 upadhivepakkā. Musāvādā veramaṇī pisuṇāya vācāya veramaṇī
 pharusāya vācāya veramaṇī samphappalāpā veramaṇī ayaṁ bhikkhave
 sammāvācā sāsavā puññabhāgiyā upadhivepakkā.
      [268] Katamā ca bhikkhave sammāvācā ariyā anāsavā lokuttarā
 maggaṅgā. Yā kho bhikkhave ariyacittassa anāsavacittassa ariyamaggasamaṅgino
 ariyamaggaṁ bhāvayato catūhipi vacīduccaritehi ārati virati
 paṭivirati veramaṇī ayaṁ bhikkhave sammāvācā ariyā anāsavā lokuttarā
 maggaṅgā. So micchāvācāya pahānāya vāyamati sammāvācāya
 upasampadāya. Svāssa hoti sammāvāyāmo. So sato micchāvācaṁ
 pajahati sato sammāvācaṁ upasampajja viharati. Sāssa hoti
 sammāsati. Itissime tayo dhammā sammāvācaṁ anuparidhāvanti
 anuparivattanti seyyathīdaṁ sammādiṭṭhi sammāvāyāmo sammāsati.
      [269] Tatra bhikkhave sammādiṭṭhi pubbaṅgamā hoti. Kathañca
 bhikkhave sammādiṭṭhi pubbaṅgamā hoti. Micchākammantaṁ
 micchākammantoti pajānāti sammākammantaṁ sammākammantoti
 pajānāti. Sāssa hoti sammādiṭṭhi.
      [270] Katamo ca bhikkhave micchākammanto. Pāṇātipāto
 adinnādānaṁ kāmesumicchācāro ayaṁ bhikkhave micchākammanto.
      [271] Katamo ca bhikkhave sammākammanto. Sammākammantaṁpahaṁ
-------------------------------------------------
[page 185]
 Bhikkhave dvayaṁ vadāmi atthi bhikkhave sammākammanto sāsavo
 puññabhāgiyo upadhivepakko atthi bhikkhave sammākammanto ariyo
 anāsavo lokuttaro maggaṅgo.
      [272] Katamo ca bhikkhave sammākammanto sāsavo
 puññabhāgiyo upadhivepakko. Atthi bhikkhave pāṇātipātā veramaṇī
 adinnādānā veramaṇī kāmesumicchācārā veramaṇī ayaṁ bhikkhave
 sammākammanto sāsavo puññabhāgiyo upadhivepakko.
      [273] Katamo ca bhikkhave sammākammanto ariyo anāsavo
 lokuttaro maggaṅgo. Yā kho bhikkhave ariyacittassa anāsavacittassa
 ariyamaggasamaṅgino ariyamaggaṁ bhāvayato tīhipi kāyaduccaritehi
 ārati virati paṭivirati veramaṇī ayaṁ bhikkhave sammākammanto ariyo
 anāsavo lokuttaro maggaṅgo. So micchākammantassa pahānāya
 vāyamati sammākammantassa upasampadāya. Svāssa hoti
 sammāvāyāmo. So sato micchākammantaṁ pajahati sato
 sammākammantaṁ upasampajja viharati. Sāssa hoti sammāsati.
 Itissime tayo dhammā sammākammantaṁ anuparidhāvanti anuparivattanti
 seyyathīdaṁ sammādiṭṭhi sammāvāyāmo sammāsati.
      [274] Tatra bhikkhave sammādiṭṭhi pubbaṅgamā hoti. Kathañca
 bhikkhave sammādiṭṭhi pubbaṅgamā hoti. Micchāājīvaṁ
 micchāājīvoti pajānāti sammāājīvaṁ sammāājīvoti pajānāti.
-------------------------------------------------
[page 186]
 Sāssa hoti sammādiṭṭhi.
      [275] Katamo ca bhikkhave micchāājīvo. Kuhanā lapanā
 nemittakatā nippesikatā lābhena lābhaṁ nijigiṁsanatā ayaṁ bhikkhave
 micchāājīvo.
      [276] Katamo ca bhikkhave sammāājīvo. Sammāājīvaṁpahaṁ
 bhikkhave dvayaṁ vadāmi atthi bhikkhave sammāājīvo puññabhāgiyo
 upadhivepakko atthi bhikkhave sammāājīvo ariyo anāsavo lokuttaro
 maggaṅgo.
      [277] Katamo ca bhikkhave sammāājīvo sāsavo puññabhāgiyo
 upadhivepakko. Idha bhikkhave ariyasāvako micchāājīvaṁ pahāya
 sammāājīvena jīvikaṁ kappeti ayaṁ bhikkhave sammāājīvo sāsavo
 puññabhāgiyo upadhivepakko.
      [278] Katamo ca bhikkhave sammāājīvo ariyo anāsavo lokuttaro
 maggaṅgo. Yā kho bhikkhave ariyacittassa anāsavacittassa
 ariyamaggasamaṅgino ariyamaggaṁ bhāvayato micchāājīvā ārati virati
 paṭivirati veramaṇī ayaṁ bhikkhave sammāājīvo ariyo anāsavo lokuttaro
 maggaṅgo. So micchāājīvassa pahānāya vāyamati sammāājīvassa
 upasampadāya. Svāssa hoti sammāvāyāmo. So sato
 micchāājīvaṁ pajahati sato sammāājīvaṁ upasampajja viharati. Sāssa
 hoti sammāsati. Itissime tayo dhammā sammāājīvaṁ
-------------------------------------------------
[page 187]
 Anuparidhāvanti anuparivattanti seyyathīdaṁ sammādiṭṭhi sammāvāyāmo
 sammāsati.
      [279] Tatra bhikkhave sammādiṭṭhi < PTS. M III , 76 >pubbaṅgamā hoti. Kathañca
 bhikkhave sammādiṭṭhi pubbaṅgamā hoti. Sammādiṭṭhissa bhikkhave
 sammāsaṅkappo pahoti sammāsaṅkappassa sammāvācā pahoti
 sammāvācassa sammākammanto pahoti sammākammantassa
 sammāājīvo pahoti sammāājīvassa sammāvāyāmo pahoti
 sammāvāyāmassa sammāsati pahoti sammāsatissa sammāsamādhi pahoti
 sammāsamādhissa sammāñāṇaṁ pahoti sammāñāṇassa sammāvimutti
 pahoti. Iti kho bhikkhave aṭṭhaṅgasamannāgato sekho [1]-
 dasahaṅgasamannāgato arahā hoti. [2]-
      [280] Tatra bhikkhave sammādiṭṭhi pubbaṅgamā hoti. Kathañca
 bhikkhave sammādiṭṭhi pubbaṅgamā hoti. Sammādiṭṭhissa bhikkhave
 micchādiṭṭhi nijjiṇṇā hoti. Ye ca micchādiṭṭhipaccayā aneke
 pāpakā akusalā dhammā sambhavanti te cassa nijjiṇṇā honti
 sammādiṭṭhipaccayā ca aneke kusalā dhammā bhāvanāpāripūriṁ gacchanti.
 Sammāsaṅkappassa bhikkhave micchāsaṅkappo nijjiṇṇo hoti .pe.
 Sammāvācassa bhikkhave micchāvācā nijjiṇṇā hoti ... Sammākammantassa
 bhikkhave micchākammanto nijjiṇṇo hoti ... < PTS. M III , 77 >Sammāājīvassa
 bhikkhave micchāājīvo nijjiṇṇo hoti ... Sammāvāyāmassa

  *  *  *  *  *  *
  Footnote:1 Yu. paṭipado. 2 Po. Ma. tatrapi sammāñāṇena aneke pāpakā akusalā dhammā
 vigatā bhāvanāpāripūriṁ gacchanti.
-------------------------------------------------
[page 188]
 Bhikkhave micchāvāyāmo nijjiṇṇo hoti ... Sammāsatissa bhikkhave
 micchāsati nijjiṇṇā hoti ... Sammāsamādhissa bhikkhave micchāsamādhi
 nijjiṇṇo hoti ... Sammāñāṇassa bhikkhave micchāñāṇaṁ nijjiṇṇaṁ
 hoti ... Sammāvimuttassa bhikkhave micchāvimutti nijjiṇṇā hoti.
 Ye ca micchāvimuttipaccayā aneke pāpakā akusalā dhammā sambhavanti
 te cassa nijjiṇṇā honti sammāvimuttipaccayā ca aneke
 kusalā dhammā bhāvanāpāripūriṁ gacchanti. Iti kho bhikkhave vīsati
 kusalapakkhā vīsati akusalapakkhā. Mahācattārīsako dhammapariyāyo
 pavattito appaṭivattiyo samaṇena vā brāhmaṇena vā devena vā
 mārena vā brahmunā vā kenaci vā lokasminti.
      [281] Yo hi koci bhikkhave samaṇo vā brāhmaṇo vā imaṁ
 mahācattārīsakaṁ dhammapariyāyaṁ garahitabbaṁ paṭikkositabbaṁ maññeyya
 tassa diṭṭheva dhamme dasa sahadhammikā vādānuvādā gārayhaṭṭhānaṁ
 āgacchanti. Sammādiṭṭhiñce bhavaṁ garahati ye ca micchādiṭṭhī
 samaṇabrāhmaṇā < PTS. M III , 78 >te bhoto pujjā te bhoto pāsaṁsā. Sammāsaṅkappañce
 bhavaṁ garahati ye ca micchāsaṅkappā samaṇabrāhmaṇā
 te bhoto pujjā te bhoto pāsaṁsā. Sammāvācañce bhavaṁ
 garahati ... Sammākammantañce bhavaṁ garahati ... Sammāājīvañce bhavaṁ
 garahati ... Sammāvāyāmañce bhavaṁ garahati ... Sammāsatiñce bhavaṁ
 garahati ... Sammāsamādhiñce bhavaṁ garahati ... Sammāñāṇañce bhavaṁ
-------------------------------------------------
[page 189]
 Garahati ... Sammāvimuttiñce bhavaṁ garahati ye [1]- micchāvimuttī
 samaṇabrāhmaṇā te bhoto pujjā te bhoto pāsaṁsā. Yekeci 2-
 bhikkhave samaṇā vā brāhmaṇā vā imaṁ mahācattārīsakaṁ
 dhammapariyāyaṁ garahitabbaṁ paṭikkositabbaṁ maññeyyuṁ tassa diṭṭheva dhamme
 ime dasa sahadhammikā vādānuvādā gārayhaṭṭhānaṁ āgacchanti.
 Yepi te bhikkhave ahesuṁ ukkalā 3- vassabhaññā 4- ahetuvādā
 akiriyavādā natthikavādā tepi mahācattārīsakaṁ dhammapariyāyaṁ na
 garahitabbaṁ na paṭikkositabbaṁ maññeyyuṁ taṁ kissa hetu
 nindābyārosaupārambhabhayāti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                Mahācattārīsakasuttaṁ niṭṭhitaṁ sattamaṁ.
                        --------

  *  *  *  *  *  *
  Footnote:1 Yu. etthantare casaddo atthi. 2 Yu. yo hi koci. Po. Ma. yo
 koci. 3 Ma. Yu. okkalā. 4 Ma. vayabhiññā.
-------------------------------------------------
[page 190]
                      Ānāpānasatisuttaṁ
      [282] Evamme sutaṁ ekaṁ samayaṁ bhagavā sāvatthiyaṁ viharati
 pubbārāme migāramātu pāsāde sambahulehi abhiññātehi abhiññātehi
 therehi sāvakehi saddhiṁ āyasmatā ca sārīputtena āyasmatā ca
 mahāmoggallānena āyasmatā ca mahākassapena āyasmatā ca
 mahākaccāyanena āyasmatā ca mahākoṭṭhitena < PTS. M III , 79 >āyasmatā ca
 mahākappinena āyasmatā ca mahācundena āyasmatā ca revatena
 āyasmatā ca ānandena aññehi ca abhiññātehi abhiññātehi
 therehi sāvakehi saddhiṁ. Tena kho pana samayena therā bhikkhū [1]- ovadanti
 anusāsanti. Appekacce therā bhikkhū dasapi bhikkhū ovadanti
 anusāsanti appekacce therā bhikkhū vīsampi bhikkhū ovadanti
 anusāsanti appekacce therā bhikkhū tiṁsampi bhikkhū ovadanti
 anusāsanti appekacce therā bhikkhū cattāḷīsampi bhikkhū ovadanti
 anusāsanti. Te ca navā bhikkhū therehi bhikkhūhi ovadiyamānā
 anusāsiyamānā oḷāraṁ pubbenāparaṁ visesaṁ pajānanti.
      [283] Tena kho pana samayena bhagavā tadahuposathe paṇṇarase
 pavāraṇāya puṇṇāya puṇṇamāya rattiyā bhikkhusaṅghaparivuto
 abbhokāse nisinno hoti. Atha kho bhagavā tuṇhībhūtaṁ 2- bhikkhusaṅghaṁ

  *  *  *  *  *  *
  Footnote:1 Ma. Yu. nave bhikkhū. 2 Yu. tuṇhībhūtaṁ tuṇhībhūtanti dissati.
-------------------------------------------------
[page 191]
 Anuviloketvā bhikkhū āmantesi āraddhosmi bhikkhave imāya
 paṭipadāya āraddhacittosmi bhikkhave imāya paṭipadāya tasmātiha
 bhikkhave bhiyyoso mattāya viriyaṁ ārabhatha appattassa pattiyā
 anadhigatassa adhigamāya asacchikatassa sacchikiriyāya idhevāhaṁ sāvatthiyaṁ
 komudiṁ cātumāsiniṁ āgamessāmīti. Assosuṁ kho jānapadā bhikkhū
 bhagavā kira tattheva sāvatthiyaṁ komudiṁ cātumāsiniṁ āgamessatīti.
 Te jānapadā bhikkhū sāvatthiyaṁ osaranti bhagavantaṁ dassanāya. Te ca [1]-
 therā bhikkhū bhiyyoso mattāya nave bhikkhū ovadanti anusāsanti.
 Appekacce therā bhikkhū dasapi bhikkhū ovadanti anusāsanti
 appekacce therā bhikkhū vīsampi bhikkhū ovadanti anusāsanti appekacce
 therā bhikkhū tiṁsampi bhikkhū ovadanti anusāsanti appekacce therā
 bhikkhū cattāḷīsampi bhikkhū ovadanti anusāsanti. < PTS. M III , 80 >Te ca navā
 bhikkhū therehi bhikkhūhi ovadiyamānā anusāsiyamānā oḷāraṁ 2-
 pubbenāparaṁ visesaṁ pajānanti.
      [284] Tena kho pana samayena bhagavā tadahuposathe paṇṇarase
 komudiyā cātumāsiniyā puṇṇāya puṇṇamāya rattiyā bhikkhusaṅghaparivuto
 abbhokāse nisinno hoti. Atha kho bhagavā tuṇhībhūtaṁ
 bhikkhusaṅghaṁ anuviloketvā bhikkhū āmantesi apalāpāyaṁ bhikkhave
 parisā nippalāpāyaṁ bhikkhave parisā suddhasāre 3- patiṭṭhitā.
 Tathārūpo ayaṁ bhikkhave bhikkhusaṅgho tathārūpāyaṁ bhikkhave parisā

  *  *  *  *  *  *
  Footnote:1 Ma. etthantare khosaddo atthi. 2 Ma. Yu. uḷāraṁ.
 3 Ma. Yu. suddhāsāre.
-------------------------------------------------
[page 192]
 Yathārūpā parisā āhuneyyā 1- pāhuneyyā dakkhiṇeyyā
 añjalikaraṇīyā anuttaraṁ puññakkhettaṁ lokassa. Tathārūpo ayaṁ bhikkhave
 bhikkhusaṅgho tathārūpāyaṁ bhikkhave parisā yathārūpāya parisāya appaṁ
 dinnaṁ bahu hoti bahu dinnaṁ bahutaraṁ. Tathārūpo ayaṁ bhikkhave
 bhikkhusaṅgho tathārūpāyaṁ bhikkhave parisā yathārūpā parisā dullabhā
 dassanāya lokassa. Tathārūpo ayaṁ bhikkhave bhikkhusaṅgho tathārūpāyaṁ
 bhikkhave parisā yathārūpaṁ parisaṁ alaṁ yojanagaṇanāni dassanāya gantuṁ
 pūṭaṁsenāpi 2-.
      [285] Santi bhikkhave bhikkhū imasmiṁ bhikkhusaṅghe arahanto
 khīṇāsavā vusitavanto katakaraṇīyā ohitabhārā anuppattasadatthā
 parikkhīṇabhavasaññojanā sammadaññā vimuttā evarūpāpi bhikkhave
 santi bhikkhū imasmiṁ bhikkhusaṅghe. Santi bhikkhave bhikkhū imasmiṁ
 bhikkhusaṅghe pañcannaṁ orambhāgiyānaṁ saññojanānaṁ parikkhayā
 opapātikā tattha parinibbāyino anāvattidhammā tasmā lokā
 evarūpāpi bhikkhave santi bhikkhū imasmiṁ bhikkhusaṅghe. Santi bhikkhave
 bhikkhū imasmiṁ bhikkhusaṅghe tiṇṇaṁ saññojanānaṁ parikkhayā
 rāgadosamohānaṁ tanuttā sakadāgāmino sakideva imaṁ lokaṁ āgantvā
 dukkhassantaṁ karissanti evarūpāpi bhikkhave santi bhikkhū imasmiṁ

  *  *  *  *  *  *
  Footnote:1 Yu. āhuneyyo pāhuneyyo dakkhiṇeyyo añjalikaraṇīyoti dissati.
 2 Ma. Yu. puṭosenāpīti dissati. Sī. puṭaṁsenāti iti dissati.
-------------------------------------------------
[page 193]
 Bhikkhusaṅghe. Santi bhikkhave bhikkhū imasmiṁ bhikkhusaṅghe tiṇṇaṁ
 saññojanānaṁ parikkhayā sotāpannā avinipātadhammā niyatā
 sambodhiparāyanā evarūpāpi bhikkhave santi bhikkhū imasmiṁ bhikkhusaṅghe.
 Santi bhikkhave bhikkhū imasmiṁ bhikkhusaṅghe catunnaṁ satipaṭṭhānānaṁ
 bhāvanānuyogamanuyuttā viharanti evarūpāpi bhikkhave santi bhikkhū
 imasmiṁ bhikkhusaṅghe.
      [286] Santi bhikkhave bhikkhū imasmiṁ bhikkhusaṅghe catunnaṁ sammappadhānānaṁ
 bhāvanānuyogamanuyuttā viharanti ... Catunnaṁ iddhipādānaṁ ...
 Pañcannaṁ indriyānaṁ ... Pañcannaṁ balānaṁ ... Sattannaṁ bojjhaṅgānaṁ ...
 Ariyassa aṭṭhaṅgikassa maggassa bhāvanānuyogamanuyuttā viharanti
 evarūpāpi bhikkhave santi bhikkhū imasmiṁ bhikkhusaṅghe. Santi bhikkhave
 bhikkhū imasmiṁ bhikkhusaṅghe mettābhāvanānuyogamanuyuttā viharanti ...
 Karuṇābhāvanānuyogamanuyuttā viharanti ... Muditābhāvanānuyogamanuyuttā
 viharanti ... Upekkhābhāvanānuyogamanuyuttā viharanti ... Asubhabhāvanānu-
 yogamanuyuttā viharanti ... Aniccasaññābhāvanānuyogamanuyuttā
 viharanti evarūpāpi bhikkhave santi bhikkhū imasmiṁ bhikkhusaṅghe.
      [287] Santi bhikkhave bhikkhū imasmiṁ bhikkhusaṅghe
 ānāpānasatibhāvanānuyogamanuyuttā viharanti. Ānāpānasati bhikkhave
 bhāvitā bahulīkatā mahapphalā hoti mahānisaṁsā. Ānāpānasati bhikkhave
 bhāvitā bahulīkatā cattāro satipaṭṭhāne paripūrenti 1-. Cattāro

  *  *  *  *  *  *
  Footnote:1 Po. Yu. paripūreti.
-------------------------------------------------
[page 194]
 Satipaṭṭhānā bhāvitā bahulīkatā satta bojjhaṅge paripūrenti. Satta
 bojjhaṅgā bhāvitā bahulīkatā vijjāvimuttiṁ paripūrenti.
      [288] Kathaṁ bhāvitā ca bhikkhave ānāpānasati kathaṁ bahulīkatā
 mahapphalā hoti mahānisaṁsā. Idha bhikkhave bhikkhu araññagato vā
 rukkhamūlagato vā suññāgāragato vā nisīdati pallaṅkaṁ ābhujitvā
 ujuṁ kāyaṁ paṇidhāya parimukhaṁ satiṁ upaṭṭhapetvā. So satova
 assasati sato passasati. Dīghaṁ vā assasanto dīghaṁ assasāmīti
 pajānāti dīghaṁ vā passasanto dīghaṁ passasāmīti pajānāti.
 Rassaṁ vā assasanto rassaṁ assasāmīti pajānāti rassaṁ vā
 passasanto rassaṁ passasāmīti pajānāti. Sabbakāyapaṭisaṁvedī
 assasissāmīti sikkhati sabbakāyapaṭisaṁvedī passasissāmīti sikkhati.
 Passambhayaṁ kāyasaṅkhāraṁ assasissāmīti sikkhati passambhayaṁ kāyasaṅkhāraṁ
 passasissāmīti sikkhati. Pītipaṭisaṁvedī assasissāmīti sikkhati
 pītipaṭisaṁvedī passasissāmīti sikkhati. Sukhapaṭisaṁvedī assasissāmīti
 sikkhati sukhapaṭisaṁvedī passasissāmīti sikkhati. Cittasaṅkhārapaṭisaṁvedī
 assasissāmīti sikkhati cittasaṅkhārapaṭisaṁvedī passasissāmīti sikkhati.
 Passambhayaṁ cittasaṅkhāraṁ assasissāmīti sikkhati passambhayaṁ cittasaṅkhāraṁ
 passasissāmīti sikkhati. Cittapaṭisaṁvedī assasissāmīti
 sikkhati cittapaṭisaṁvedī passasissāmīti sikkhati. Abhippamodayaṁ
 cittaṁ assasissāmīti sikkhati abhippamodayaṁ cittaṁ passasissāmīti
-------------------------------------------------
[page 195]
 Sikkhati. Samādahaṁ cittaṁ assasissāmīti sikkhati samādahaṁ cittaṁ
 passasissāmīti sikkhati. Vimocayaṁ cittaṁ assasissāmīti sikkhati
 vimocayaṁ cittaṁ passasissāmīti sikkhati. Aniccānupassī assasissāmīti
 sikkhati aniccānupassī passasissāmīti sikkhati. Virāgānupassī
 assasissāmīti sikkhati virāgānupassī passasissāmīti sikkhati.
 Nirodhānupassī assasissāmīti sikkhati nirodhānupassī passasissāmīti
 sikkhati. Paṭinissaggānupassī assasissāmīti sikkhati paṭinissaggānupassī
 passasissāmīti sikkhati. Evaṁ bhāvitā kho bhikkhave ānāpānasati
 evaṁ bahulīkatā mahapphalā hoti mahānisaṁsā.
      [289] Kathaṁ bhāvitā ca bhikkhave ānāpānasati kathaṁ bahulīkatā
 cattāro satipaṭṭhāne paripūrenti 1-. Yasmiṁ samaye bhikkhave bhikkhu
 dīghaṁ vā assasanto dīghaṁ assasāmīti pajānāti dīghaṁ vā
 passasanto dīghaṁ passasāmīti pajānāti rassaṁ vā assasanto rassaṁ
 assasāmīti pajānāti rassaṁ vā passasanto rassaṁ passasāmīti
 pajānāti sabbakāyapaṭisaṁvedī assasissāmīti sikkhati sabbakāyapaṭisaṁvedī
 passasissāmīti sikkhati passambhayaṁ kāyasaṅkhāraṁ assasissāmīti
 sikkhati passambhayaṁ kāyasaṅkhāraṁ passasissāmīti sikkhati kāye
 kāyānupassī bhikkhave tasmiṁ samaye bhikkhu viharati ātāpī sampajāno
 satimā vineyya loke abhijjhādomanassaṁ. Kāyesu kāyaññatarāhaṁ
 bhikkhave etaṁ vadāmi yadidaṁ assāsapassāsaṁ 2-. Tasmātiha bhikkhave

  *  *  *  *  *  *
  Footnote:1 Po. Ma. Yu. paripūreti. 2 Po. Ma. assāsapassāsā.
-------------------------------------------------
[page 196]
 Kāye kāyānupassī tasmiṁ samaye bhikkhu viharati ātāpī sampajāno
 satimā vineyya loke abhijjhādomanassaṁ. Yasmiṁ samaye bhikkhave
 bhikkhu pītipaṭisaṁvedī assasissāmīti sikkhati pītipaṭisaṁvedī
 passasissāmīti sikkhati sukhapaṭisaṁvedī assasissāmīti sikkhati sukhapaṭisaṁvedī
 passasissāmīti sikkhati cittasaṅkhārapaṭisaṁvedī assasissāmīti sikkhati
 cittasaṅkhārapaṭisaṁvedī passasissāmīti sikkhati passambhayaṁ cittasaṅkhāraṁ
 assasissāmīti sikkhati passambhayaṁ cittasaṅkhāraṁ passasissāmīti
 sikkhati vedanāsu vedanānupassī bhikkhave tasmiṁ samaye bhikkhu viharati
 ātāpī sampajāno satimā vineyya loke abhijjhādomanassaṁ.
 Vedanāsu vedanāññatarāhaṁ bhikkhave etaṁ vadāmi yadidaṁ assāsapassāsānaṁ
 sādhukaṁ manasikāraṁ. Tasmātiha bhikkhave vedanāsu vedanānupassī
 tasmiṁ samaye bhikkhu viharati ātāpī sampajāno satimā
 vineyya loke abhijjhādomanassaṁ. Yasmiṁ samaye bhikkhave bhikkhu
 cittapaṭisaṁvedī assasissāmīti sikkhati cittapaṭisaṁvedī passasissāmīti
 sikkhati abhippamodayaṁ cittaṁ assasissāmīti sikkhati abhippamodayaṁ
 cittaṁ passasissāmīti sikkhati samādahaṁ cittaṁ assasissāmīti sikkhati
 samādahaṁ cittaṁ passasissāmīti sikkhati vimocayaṁ cittaṁ assasissāmīti
 sikkhati vimocayaṁ cittaṁ passasissāmīti sikkhati citte cittānupassī
 bhikkhave tassiṁ samaye bhikkhu viharati ātāpī sampajāno satimā
 vineyya loke abhijjhādomanassaṁ. Nāhaṁ bhikkhave muṭṭhasatissa
-------------------------------------------------
[page 197]
 Asampajānassa ānāpānasatiṁ vadāmi. Tasmātiha bhikkhave citte
 cittānupassī tasmiṁ samaye bhikkhu viharati ātāpī sampajāno satimā
 vineyya loke abhijjhādomanassaṁ. Yasmiṁ samaye bhikkhave bhikkhu
 aniccānupassī assasissāmīti sikkhati aniccānupassī passasissāmīti
 sikkhati virāgānupassī assasissāmīti sikkhati virāgānupassī passasissāmīti
 sikkhati nirodhānupassī assasissāmīti sikkhati nirodhānupassī
 passasissāmīti sikkhati paṭinissaggānupassī assasissāmīti sikkhati
 paṭinissaggānupassī passasissāmīti sikkhati dhammesu dhammānupassī
 bhikkhave tasmiṁ samaye bhikkhu viharati ātāpī sampajāno satimā
 vineyya loke abhijjhādomanassaṁ. So yantaṁ abhijjhādomanassānaṁ
 pahānaṁ [1]- paññāya disvā sādhukaṁ ajjhupekkhitā hoti. Tasmātiha
 bhikkhave dhammesu dhammānupassī tasmiṁ samaye bhikkhu viharati ātāpī
 sampajāno satimā vineyya loke abhijjhādomanassaṁ. Evaṁ bhāvitā
 kho bhikkhave ānāpānasati evaṁ bahulīkatā cattāro satipaṭṭhāne
 paripūrenti 2-.
      [290] Kathaṁ bhāvitā ca bhikkhave cattāro satipaṭṭhānā kathaṁ
 bahulīkatā satta bojjhaṅge paripūrenti. Yasmiṁ samaye bhikkhave
 bhikkhu kāye kāyānupassī viharati ātāpī sampajāno satimā vineyya
 loke abhijjhādomanassaṁ upaṭṭhitassa tasmiṁ samaye sati hoti
 appammuṭṭhā 3-. Yasmiṁ samaye bhikkhave bhikkhuno upaṭṭhitā sati

  *  *  *  *  *  *
  Footnote:1 Po. Ma. Yu. etthantare tanti dissati. 2 Po. Ma. Yu. paripūreti.
 3 Ma. Yu. asammuṭṭhā.
-------------------------------------------------
[page 198]
 Hoti appammuṭṭhā satisambojjhaṅgo tasmiṁ samaye bhikkhuno
 āraddho hoti satisambojjhaṅgaṁ tasmiṁ samaye bhikkhu bhāveti
 satisambojjhaṅgo tasmiṁ samaye bhikkhuno bhāvanāpāripūriṁ gacchati.
 So tathāsato viharanto taṁ dhammaṁ paññāya pavicinati pavicarati 1-
 parivīmaṁsaṁ āpajjati. Yasmiṁ samaye bhikkhave bhikkhu tathāsato
 viharanto taṁ dhammaṁ paññāya pavicinati pavicarati parivīmaṁsaṁ āpajjati
 dhammavicayasambojjhaṅgo tasmiṁ samaye bhikkhuno āraddho hoti dhammavicaya-
 sambojjhaṅgaṁ tasmiṁ samaye bhikkhu bhāveti. Dhammavicayasambojjhaṅgo
 tasmiṁ samaye bhikkhuno bhāvanāpāripūriṁ gacchati. Tassa taṁ dhammaṁ
 paññāya pavicinato pavicarato parivīmaṁsaṁ āpajjato āraddhaṁ hoti
 viriyaṁ asallīnaṁ. Yasmiṁ samaye bhikkhave bhikkhuno taṁ dhammaṁ paññāya
 pavicinato pavicarato parivīmaṁsaṁ āpajjato āraddhaṁ hoti viriyaṁ
 asallīnaṁ viriyasambojjhaṅgo tasmiṁ samaye bhikkhuno āraddho hoti
 viriyasambojjhaṅgaṁ tasmiṁ samaye bhikkhu bhāveti viriyasambojjhaṅgo
 tasmiṁ samaye bhikkhuno bhāvanāpāripūriṁ gacchati. Āraddhaviriyassa
 uppajjati < PTS. M III , 86 >pīti nirāmisā. Yasmiṁ samaye bhikkhuno āraddhaviriyassa
 uppajjati pīti nirāmisā pītisambojjhaṅgo tasmiṁ samaye
 bhikkhuno āraddho hoti pītisambojjhaṅgaṁ tasmiṁ samaye bhikkhu
 bhāveti pītisambojjhaṅgo tasmiṁ samaye bhikkhuno bhāvanāpāripūriṁ
 gacchati. Pītimanassa kāyopi passambhati cittampi passambhati.

  *  *  *  *  *  *
  Footnote:1 Ma. pavicayati.
-------------------------------------------------
[page 199]
 Yasmiṁ samaye bhikkhave bhikkhuno pītimanassa kāyopi passambhati
 cittampi passambhati passaddhisambojjhaṅgo tasmiṁ samaye bhikkhuno
 āraddho hoti passaddhisambojjhaṅgaṁ tasmiṁ samaye bhikkhu bhāveti
 passaddhisambojjhaṅgo tasmiṁ samaye bhikkhuno bhāvanāpāripūriṁ gacchati.
 Passaddhakāyassa sukhino cittaṁ samādhiyati. Yasmiṁ samaye bhikkhave
 bhikkhuno passaddhakāyassa sukhino cittaṁ samādhiyati samādhisambojjhaṅgo
 tasmiṁ samaye bhikkhuno āraddho hoti samādhisambojjhaṅgaṁ
 tasmiṁ samaye bhikkhu bhāveti samādhisambojjhaṅgo tasmiṁ samaye
 bhikkhuno bhāvanāpāripūriṁ gacchati. So tathāsamāhitaṁ cittaṁ sādhukaṁ
 ajjhupekkhitā hoti. Yasmiṁ samaye bhikkhave bhikkhu tathāsamāhitaṁ cittaṁ
 sādhukaṁ ajjhupekkhitā hoti upekkhāsambojjhaṅgo tasmiṁ samaye
 bhikkhuno āraddho hoti upekkhāsambojjhaṅgaṁ tasmiṁ samaye bhikkhu
 bhāveti upekkhāsambojjhaṅgo tasmiṁ samaye bhikkhuno bhāvanāpāripūriṁ
 gacchati. Yasmiṁ samaye bhikkhave bhikkhu vedanāsu ... Citte ...
 Dhammesu dhammānupassī viharati ātāpī sampajāno satimā vineyya
 loke abhijjhādomanassaṁ upaṭṭhitassa tasmiṁ samaye sati hoti
 appammuṭṭhā. Yasmiṁ samaye bhikkhave bhikkhuno upaṭṭhitā sati
 hoti appammuṭṭhā satisambojjhaṅgo tasmiṁ samaye bhikkhuno
 āraddho hoti satisambojjhaṅgaṁ tasmiṁ samaye bhikkhu bhāveti
 satisambojjhaṅgo tasmiṁ samaye bhikkhuno bhāvanāpāripūriṁ gacchati.
-------------------------------------------------
[page 200]
 So tathāsato viharanto taṁ dhammaṁ paññāya pavicinati pavicarati
 parivīmaṁsaṁ āpajjati. Yasmiṁ samaye bhikkhave bhikkhu tathāsato
 viharanto taṁ dhammaṁ paññāya pavicinati pavicarati parivīmaṁsaṁ āpajjati
 dhammavicayasambojjhaṅgo < PTS. M III , 87 >tasmiṁ samaye bhikkhuno āraddho hoti
 dhammavicayasambojjhaṅgaṁ tasmiṁ samaye bhikkhu bhāveti dhammavicayasambojjhaṅgo
 tasmiṁ samaye bhikkhuno bhāvanāpāripūriṁ gacchati.
 Tassa taṁ dhammaṁ paññāya pavicinato pavicarato parivīmaṁsaṁ āpajjato
 āraddhaṁ hoti viriyaṁ asallīnaṁ. Yasmiṁ samaye bhikkhave bhikkhuno
 taṁ dhammaṁ paññāya pavicinato pavicarato parivīmaṁsaṁ āpajjato
 āraddhaṁ hoti viriyaṁ asallīnaṁ viriyasambojjhaṅgo tasmiṁ samaye
 bhikkhuno āraddho hoti viriyasambojjhaṅgaṁ tasmiṁ samaye bhikkhu
 bhāveti viriyasambojjhaṅgo tasmiṁ samaye bhikkhuno bhāvanāpāripūriṁ
 gacchati. Āraddhaviriyassa uppajjati pīti nirāmisā. Yasmiṁ
 samaye bhikkhave bhikkhuno āraddhaviriyassa uppajjati pīti nirāmisā
 pītisambojjhaṅgo tasmiṁ samaye bhikkhuno āraddho hoti pītisambojjhaṅgaṁ
 tasmiṁ samaye bhikkhu bhāveti pītisambojjhaṅgo tasmiṁ samaye
 bhikkhuno bhāvanāpāripūriṁ gacchati. Pītimanassa kāyopi passambhati
 cittampi passambhati. Yasmiṁ samaye bhikkhave bhikkhuno pītimanassa
 kāyopi passambhati cittampi passambhati passaddhisambojjhaṅgo
 tasmiṁ samaye bhikkhuno āraddho hoti passaddhisambojjhaṅgaṁ tasmiṁ
-------------------------------------------------
[page 201]
 Samaye bhikkhu bhāveti passaddhisambojjhaṅgo tasmiṁ samaye bhikkhuno
 bhāvanāpāripūriṁ gacchati. Passaddhakāyassa sukhino cittaṁ samādhiyati.
 Yasmiṁ samaye bhikkhave bhikkhuno passaddhakāyassa sukhino cittaṁ samādhiyati
 samādhisambojjhaṅgo tasmiṁ samaye bhikkhuno āraddho hoti samādhisambojjhaṅgaṁ
 tasmiṁ samaye bhikkhu bhāveti samādhisambojjhaṅgo tasmiṁ
 samaye bhikkhuno bhāvanāpāripūriṁ gacchati. So tathāsamāhitaṁ cittaṁ
 sādhukaṁ ajjhupekkhitā hoti. Yasmiṁ samaye bhikkhave bhikkhu tathāsamāhitaṁ
 cittaṁ sādhukaṁ ajjhupekkhitā hoti upekkhāsambojjhaṅgo
 tasmiṁ samaye bhikkhuno āraddho hoti upekkhāsambojjhaṅgaṁ tasmiṁ
 samaye bhikkhu bhāveti upekkhāsambojjhaṅgo tasmiṁ samaye bhikkhuno
 bhāvanāpāripūriṁ gacchati. Evaṁ bhāvitā kho bhikkhave cattāro
 satipaṭṭhānā < PTS. M III , 88 >evaṁ bahulīkatā satta bojjhaṅge 1- paripūrenti.
      [291] Kathaṁ bhāvitā ca bhikkhave satta bojjhaṅgā kathaṁ bahulīkatā
 vijjāvimuttiṁ paripūrenti. Idha bhikkhave bhikkhu satisambojjhaṅgaṁ
 bhāveti vivekanissitaṁ virāganissitaṁ nirodhanissitaṁ vossaggapariṇāmiṁ.
 Dhammavicayasambojjhaṅgaṁ bhāveti ... Viriyasambojjhaṅgaṁ bhāveti ...
 Pītisambojjhaṅgaṁ bhāveti ... Passaddhisambojjhaṅgaṁ bhāveti ... Samādhi
 sambojjhaṅgaṁ bhāveti ... Upekkhāsambojjhaṅgaṁ bhāveti vivekanissitaṁ
 virāganissitaṁ nirodhanissitaṁ vossaggapariṇāmiṁ. Evaṁ bhāvitā kho
 bhikkhave satta bojjhaṅgā evaṁ bahulīkatā vijjāvimuttiṁ paripūrentīti.

  *  *  *  *  *  *
  Footnote:1 Ma. Yu. sambojjhaṅge.
-------------------------------------------------
[page 202]
      Idamavoca bhagavā attamanā te bhikkhū bhagavato bhāsitaṁ
 abhinandunti.
                Ānāpānasatisuttaṁ niṭṭhitaṁ aṭṭhamaṁ.
                       ----------
-------------------------------------------------
[page 203]
                       Kāyagatāsatisuttaṁ
      [292] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho sambahulānaṁ bhikkhūnaṁ
 pacchābhattaṁ piṇḍapātapaṭikkantānaṁ upaṭṭhānasālāyaṁ sannisinnānaṁ
 sannipatitānaṁ ayamantarākathā udapādi acchariyaṁ āvuso abbhūtaṁ
 āvuso yāvañcidaṁ tena bhagavatā jānatā passatā arahatā
 sammāsambuddhen kāyagatā sati bhāvitā bahulīkatā mahapphalā
 vuttā mahānisaṁsāti. Ayañca kho 1- hidaṁ tesaṁ bhikkhūnaṁ antarākathā
 vippakatā hoti.
      [293] Atha kho bhagavā sāyaṇhasamayaṁ paṭisallānā vuṭṭhito
 yena upaṭṭhānasālā tenupasaṅkami upasaṅkamitvā paññatte āsane
 nisīdi. Nisajja kho bhagavā bhikkhū āmantesi kāya nuttha bhikkhave
 etarahi kathāya sannisinnā kā ca pana vo antarākathā vippakatāti.
 Idha bhante amhākaṁ pacchābhattaṁ piṇḍapātapaṭikkantānaṁ upaṭṭhānasālāyaṁ
 sannisinnānaṁ sannipatitānaṁ ayamantarākathā udapādi acchariyaṁ
 āvuso abbhūtaṁ āvuso yāvañcidaṁ tena bhagavatā jānatā passatā
 arahatā sammāsambuddhena kāyagatā sati bhāvitā bahulīkatā mahapphalā
 vuttā mahānisaṁsāti ayaṁ no bhante antarākathā vippakatā atha
 bhagavā anuppattoti.

  *  *  *  *  *  *
  Footnote:1 Ma. Yu. khosaddo natthi.
-------------------------------------------------
[page 204]
      [294] Kathaṁ bhāvitā ca bhikkhave kāyagatā sati kathaṁ bahulīkatā
 mahapphalā hoti mahānisaṁsā. Idha bhikkhave bhikkhu araññagato vā
 rukkhamūlagato vā suññāgāragato vā nisīdati pallaṅkaṁ ābhujitvā
 ujuṁ kāyaṁ paṇidhāya parimukhaṁ satiṁ upaṭṭhapetvā. So satova
 assasati sato passasati. Dīghaṁ vā assasanto dīghaṁ assasāmīti
 pajānāti dīghaṁ vā passasanto dīghaṁ passasāmīti pajānāti.
 Rassaṁ vā assasanto rassaṁ assasāmīti pajānāti rassaṁ vā
 passasanto rassaṁ passasāmīti pajānāti. Sabbakāyapaṭisaṁvedī
 assasissāmīti sikkhati sabbakāyapaṭisaṁvedī passasissāmīti sikkhati.
 Passambhayaṁ kāyasaṅkhāraṁ assasissāmīti sikkhati passambhayaṁ kāyasaṅkhāraṁ
 passasissāmīti sikkhati. Tassa evaṁ appamattassa ātāpino
 pahitattassa viharato ye gehasitā sarasaṅkappā te pahīyanti.
 Tesaṁ pahānā ajjhattameva cittaṁ santiṭṭhati sannisīdati ekodibhoti 1-
 samādhiyati evampi bhikkhave bhikkhu kāyagataṁ satiṁ bhāveti.
      [295] Puna caparaṁ bhikkhave bhikkhu gacchanto vā gacchāmīti
 pajānāti ṭhito vā ṭhitomhīti pajānāti nisinno vā nisinnomhīti
 pajānāti sayāno vā sayānomhīti pajānāti. Yathā yathā
 vā panassa kāyo paṇihito hoti tathā tathā naṁ pajānāti.
 Tassa evaṁ appamattassa ātāpino pahitattassa viharato ye
 gehasitā sarasaṅkappā te pahīyanti. Tesaṁ pahānā ajjhattameva

  *  *  *  *  *  *
  Footnote:1 Ma. Yu. ekodi hoti.
-------------------------------------------------
[page 205]
 Cittaṁ santiṭṭhati sannisīdati ekodibhoti samādhiyati evampi bhikkhave
 bhikkhu < PTS. M III , 90 >kāyagataṁ satiṁ bhāveti.
      [296] Puna caparaṁ bhikkhave bhikkhu abhikkante paṭikkante sampajānakārī
 hoti ālokite vilokite sampajānakārī hoti sammiñjite
 pasārite sampajānakārī hoti saṅghāṭipattacīvaradhāraṇe sampajānakārī
 hoti asite pīte khāyite sāyite sampajānakārī hoti
 uccārapassāvakamme sampajānakārī hoti gate ṭhite nisinne
 sutte jāgarite bhāsite tuṇhībhāve sampajānakārī hoti. Tassa
 evaṁ appamattassa ātāpino pahitattassa viharato ye gehasitā
 sarasaṅkappā te pahīyanti. Tesaṁ pahānā ajjhattameva cittaṁ
 santiṭṭhati sannisīdati ekodibhoti samādhiyati evampi bhikkhave bhikkhu
 kāyagataṁ satiṁ bhāveti.
      [297] Puna caparaṁ bhikkhave bhikkhu imameva kāyaṁ uddhaṁ pādatalā
 adho kesamatthakā tacapariyantaṁ pūrannānappakārassa asucino
 paccavekkhati atthi imasmiṁ kāye kesā lomā nakhā dantā taco
 maṁsaṁ nahārū aṭṭhī aṭṭhimiñjaṁ vakkaṁ hadayaṁ yakanaṁ kilomakaṁ pihakaṁ
 papphāsaṁ antaṁ antaguṇaṁ udariyaṁ karīsaṁ pittaṁ semhaṁ pubbo lohitaṁ
 sedo medo assu vasā kheḷo siṅghāṇikā lasikā muttanti.
 Seyyathāpi bhikkhave ubhatomukhā mūtolī 1- pūrā nānāvihitassa dhaññassa
 seyyathīdaṁ sālīnaṁ vīhīnaṁ muggānaṁ māsānaṁ tilānaṁ taṇḍulānaṁ

  *  *  *  *  *  *
  Footnote:1 Po. Ma. putoḷī.
-------------------------------------------------
[page 206]
 Tamenaṁ cakkhumā puriso muñcitvā paccavekkheyya ime sālī ime
 vīhī ime muggā ime māsā ime tilā ime taṇḍulāti evameva
 kho bhikkhave bhikkhu imameva kāyaṁ uddhaṁ pādatalā adho kesamatthakā
 tacapariyantaṁ pūrannānappakārassa asucino paccavekkhati atthi imasmiṁ
 kāye kesā lomā nakhā dantā taco maṁsaṁ nahārū aṭṭhī aṭṭhimiñjaṁ
 vakkaṁ hadayaṁ yakanaṁ kilomakaṁ pihakaṁ papphāsaṁ antaṁ antaguṇaṁ udariyaṁ
 karīsaṁ pittaṁ semhaṁ pubbo lohitaṁ sedo medo assu vasā
 kheḷo siṅghāṇikā lasikā muttanti. Tassa evaṁ appamattassa
 ātāpino pahitattassa viharato ye gehasitā sarasaṅkappā te
 pahīyanti. Tesaṁ pahānā ajjhattameva cittaṁ santiṭṭhati
 sannisīdati ekodibhoti samādhiyati evampi bhikkhave bhikkhu kāyagataṁ
 satiṁ < PTS. M III , 91 >bhāveti.
      [298] Puna caparaṁ bhikkhave bhikkhu imameva kāyaṁ yathāṭhitaṁ
 yathāpaṇihitaṁ dhātuso paccavekkhati atthi imasmiṁ kāye paṭhavīdhātu
 āpodhātu tejodhātu vāyodhātūti. Seyyathāpi bhikkhave dakkho
 goghātako vā goghātakantevāsī vā gāviṁ vadhitvā cātummahāpathe
 vilaso 1- paṭivibhajitvā nisinno assa evameva kho bhikkhave bhikkhu
 imameva kāyaṁ yathāṭhitaṁ yathāpaṇihitaṁ dhātuso paccavekkhati atthi
 imasmiṁ kāye paṭhavīdhātu āpodhātu tejodhātu vāyodhātūti.
 Tassa evaṁ appamattassa ātāpino pahitattassa viharato ye

  *  *  *  *  *  *
  Footnote:1 Po. Ma. bilaso vibhajitvā.
-------------------------------------------------
[page 207]
 Gehasitā sarasaṅkappā te pahīyanti. Tesaṁ pahānā ajjhattameva
 cittaṁ santiṭṭhati sannisīdati ekodibhoti samādhiyati evampi bhikkhave
 bhikkhu kāyagataṁ satiṁ bhāveti.
      [299] Puna caparaṁ bhikkhave bhikkhu seyyathāpi passeyya sarīraṁ
 sīvathikāya chaḍḍitaṁ ekāhamataṁ vā dvīhamataṁ vā tīhamataṁ vā uddhumātakaṁ
 vinīlakaṁ vipubbakajātaṁ. So imameva kāyaṁ upasaṁharati
 ayampi kho kāyo evaṁdhammo evaṁbhāvī evaṁanatītoti. Tassa
 evaṁ appamattassa ātāpino pahitattassa viharato ye gehasitā
 sarasaṅkappā te pahīyanti. Tesaṁ pahānā ajjhattameva cittaṁ
 santiṭṭhati sannisīdati ekodibhoti samādhiyati evampi bhikkhave
 bhikkhu kāyagataṁ satiṁ bhāveti.
      [300] Puna caparaṁ bhikkhave bhikkhu seyyathāpi passeyya sarīraṁ
 sīvathikāya chaḍḍitaṁ kākehi vā khajjamānaṁ gijjhehi vā khajjamānaṁ
 kulalehi vā khajjamānaṁ suvāṇehi vā khajjamānaṁ siṅgālehi vā
 khajjamānaṁ vividhehi vā pāṇakajātehi khajjamānaṁ. So imameva
 kāyaṁ upasaṁharati ayampi kho kāyo evaṁdhammo evaṁbhāvī
 evaṁanatītoti. Tassa evaṁ appamattassa .pe. Evampi bhikkhave
 bhikkhu < PTS. M III , 92 >kāyagataṁ satiṁ bhāveti.
      [301] Puna caparaṁ bhikkhave bhikkhu seyyathāpi passeyya sarīraṁ
 sīvathikāya chaḍḍitaṁ aṭṭhisaṅkhalikaṁ samaṁsalohitaṁ nahārusambandhaṁ ...
-------------------------------------------------
[page 208]
 Aṭṭhisaṅkhalikaṁ nimmaṁsalohitamakkhitaṁ nahārusambandhaṁ ... Aṭṭhisaṅkhalikaṁ
 apagatamaṁsalohitaṁ nahārusambandhaṁ ... Aṭṭhikāni apagatanahārusambandhāni
 disā vidisā vikkhittāni aññena hatthaṭṭhikaṁ aññena pādaṭṭhikaṁ
 aññena jaṅghaṭṭhikaṁ aññena ūruṭṭhikaṁ aññena kaṭiṭṭhikaṁ aññena
 piṭṭhikaṇṭakaṭṭhikaṁ ... Aññena sīsakaṭāhaṁ. So imameva kāyaṁ upasaṁharati
 ayampi kho kāyo evaṁdhammo evaṁbhāvī evaṁanatītoti. Tassa
 evaṁ appamattassa .pe. Evampi bhikkhave bhikkhu kāyagataṁ satiṁ
 bhāveti.
      [302] Puna caparaṁ bhikkhave bhikkhu seyyathāpi passeyya sarīraṁ
 sīvathikāya chaḍḍitaṁ aṭṭhikāni setāni saṅkhavaṇṇūpanibhāni 1- ... Aṭṭhikāni
 puñjakitāni 2- terovassikāni ... Aṭṭhikāni pūtīni cuṇṇakajātāni.
 So imameva kāyaṁ upasaṁharati ayampi kho kāyo evaṁdhammo
 evaṁbhāvī evaṁanatītoti. Tassa evaṁ appamattassa .pe.
 Evampi kho bhikkhave bhikkhu kāyagataṁ satiṁ bhāveti.
      [303] Puna caparaṁ bhikkhave bhikkhu vivicceva kāmehi vivicca
 akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ
 upasampajja viharati. So imameva kāyaṁ vivekajena pītisukhena abhisanneti
 parisanneti paripūreti parippharati nāssa kiñci sabbāvato kāyassa
 vivekajena pītisukhena apphutaṁ hoti. Seyyathāpi bhikkhave dakkho
 nahāpako vā nahāpakantevāsī vā kaṁsathāle nahānīyacuṇṇāni

  *  *  *  *  *  *
  Footnote:1 Po. Ma. saṅkhavaṇṇapaṭibhāgāni. 2 Yu. puñjakajātāni.
-------------------------------------------------
[page 209]
 Ākīritvā udakena paripphosakaṁ paripphosakaṁ sanneyya. Sāssa 1-
 nahānīyapiṇḍi senhānuggatā senhaparetā santarabāhirā phuṭṭhā
 snehena [2]- < PTS. M III , 93 >ca paggharanī evameva kho bhikkhave bhikkhu imameva kāyaṁ
 vivekajena pītisukhena abhisanneti parisanneti paripūreti parippharati
 nāssa kiñci sabbāvato kāyassa vivekajena pītisukhena apphutaṁ
 hoti. Tassa evaṁ appamattassa .pe. Evampi bhikkhave bhikkhu
 kāyagataṁ satiṁ bhāveti.
      [304] Puna caparaṁ bhikkhave bhikkhu vitakkavicārānaṁ vūpasamā .pe.
 Dutiyaṁ jhānaṁ upasampajja viharati. So imameva kāyaṁ samādhijena
 pītisukhena abhisanneti parisanneti paripūreti parippharati nāssa kiñci
 sabbāvato kāyassa samādhijena pītisukhena apphutaṁ hoti. Seyyathāpi
 bhikkhave udakarahado ubbhidodako [3]- nevassa puratthimāya disāya
 udakassāyamukhaṁ na pacchimāya disāya udakassāyamukhaṁ na uttarāya
 disāya udakassāyamukhaṁ na dakkhiṇāya disāya udakassāyamukhaṁ. Devo
 ca [4]- kālena kālaṁ sammādhāraṁ anuppaveccheyya. Atha kho tasmā [5]-
 udakarahadā sītā vāridhārā ubbhijjitvā tameva udakarahadaṁ sītena
 vārinā abhisanneyya parisanneyya paripūreyya paripphareyya nāssa
 kiñci sabbāvato udakarahadassa sītena vārinā apphutaṁ assa evameva
 kho bhikkhave bhikkhu imameva kāyaṁ samādhijena pītisukhena abhisanneti
 parisanneti paripūreti parippharati nāssa kiñci sabbāvato kāyassa

  *  *  *  *  *  *
  Footnote:1 Po. Ma. sāyaṁ. 2 Ma. Yu. etthantare nasaddo atathi. 3 Po. assa.
 Ma. Yu. tassa. 4 Ma. nasaddo atthi. 5 Ma. Yu. vasaddo atthi.
-------------------------------------------------
[page 210]
 Samādhijena pītisukhena apphutaṁ hoti. Tassa evaṁ appamattassa
 .pe. Evampi bhikkhave bhikkhu kāyagataṁ satiṁ bhāveti.
      [305] Puna caparaṁ bhikkhave bhikkhu pītiyā ca virāgā .pe.
 Tatiyaṁ jhānaṁ upasampajja viharati. So imameva kāyaṁ nippītikena
 sukhena abhisanneti parisanneti paripūreti parippharati nāssa kiñci
 sabbāvato kāyassa nippītikena sukhena apphutaṁ hoti. Seyyathāpi
 bhikkhave uppaliniyaṁ vā paduminiyaṁ vā puṇḍarīkiniyaṁ vā appekaccāni
 uppalāni vā padumāni vā puṇḍarīkāni < PTS. M III , 94 >vā udake jātāni udake
 sambandhāni 1- udakānuggatāni antonimmuggapositāni 2- yāva ca aggā
 yāva ca mūlā sītena vārinā abhisannāni parisannāni paripūrāni
 paripphutāni nāssa kiñci sabbāvataṁ uppalānaṁ vā padumānaṁ vā
 puṇḍarīkānaṁ vā sītena vārinā apphutaṁ assa evameva kho bhikkhave
 bhikkhu imameva kāyaṁ nippītikena sukhena abhisanneti parisanneti paripūreti
 parippharati nāssa kiñci sabbāvato kāyassa nippītikena sukhena
 apphutaṁ hoti. Tassa evaṁ appamattassa .pe. Evampi bhikkhave
 bhikkhu kāyagataṁ satiṁ bhāveti.
      [306] Puna caparaṁ bhikkhave bhikkhu sukhassa ca pahānā .pe.
 Catutthaṁ jhānaṁ upasampajja viharati. So imameva kāyaṁ parisuddhena
 cetasā pariyodātena pharitvā nisinno hoti tassa 3- kiñci sabbāvato
 kāyassa parisuddhena cetasā pariyodātena apphutaṁ hoti. Seyyathāpi

  *  *  *  *  *  *
  Footnote:1 Ma. Yu. saṁvaḍḍhāni. 2 Ma. Yu. ...posīni tāni. 3 Po. Ma. nāssa.
-------------------------------------------------
[page 211]
 Bhikkhave puriso odātena vatthena sasīsaṁ pārupitvā nisinno assa
 nāssa kiñci sabbāvato kāyassa odātena vatthena apphutaṁ assa
 evameva kho bhikkhave bhikkhu imameva kāyaṁ parisuddhena cetasā pariyodātena
 pharitvā nisinno hoti nāssa kiñci sabbāvato kāyassa
 parisuddhena cetasā pariyodātena apphutaṁ hoti. Tassa evaṁ appamattassa
 ātāpino pahitattassa viharato ye gehasitā sarasaṅkappā
 te pahīyanti. Tesaṁ pahānā ajjhattameva cittaṁ
 santiṭṭhati sannisīdati ekodibhoti samādhiyati evampi bhikkhave bhikkhu
 kāyagataṁ satiṁ bhāveti.
      [307] Yassakassaci bhikkhave kāyagatā sati bhāvitā bahulīkatā
 antogadhā tassa 1- kusalā dhammā yekeci vijjābhāgiyā. Seyyathāpi
 bhikkhave yassakassaci mahāsamuddo cetasā phuṭo antogadhā tassa
 kunnadiyo yākāci samuddaṅgamā evameva kho bhikkhave yassakassaci
 kāyagatā sati bhāvitā bahulīkatā antogadhā tassa kusalā dhammā
 yekeci vijjābhāgiyā.
      [308] Yassakassaci bhikkhave kāyagatā sati abhāvitā abahulīkatā
 labhati tassa māro otāraṁ labhati tassa māro ārammaṇaṁ.
 Seyyathāpi bhikkhave puriso garukaṁ silāguḷaṁ allamattikāpuñje
 pakkhipeyya. Taṁ kiṁ maññatha bhikkhave < PTS. M III , 95 >api nu taṁ garukaṁ silāguḷaṁ
 allamattikāpuñje labhetha otāranti. Evaṁ bhante. Evameva

  *  *  *  *  *  *
  Footnote:1 Ma. vāssa.
-------------------------------------------------
[page 212]
 Kho bhikkhave yassakassaci kāyagatā sati abhāvitā abahulīkatā labhati
 tassa māro otāraṁ labhati tassa māro ārammaṇaṁ.
      [309] Seyyathāpi bhikkhave sukkhaṁ kaṭṭhaṁ koḷāpaṁ. Atha puriso
 āgaccheyya uttarāraṇiṁ ādāya aggiṁ abhinibbattessāmi tejodhātuṁ 1-
 karissāmīti. Taṁ kiṁ maññatha bhikkhave api nu so puriso amuṁ sukkhaṁ kaṭṭhaṁ
 koḷāpaṁ uttarāraṇiṁ ādāya abhimatthento 2- aggiṁ abhinibbatteyya
 tejodhātuṁ kareyyāti. Evaṁ bhante. Evameva kho bhikkhave
 yassakassaci kāyagatā sati abhāvitā abahulīkatā labhati tassa māro
 otāraṁ labhati tassa māro ārammaṇaṁ.
      [310] Seyyathāpi bhikkhave udakamaṇiko ritto tuccho ādhāre
 ṭhapito. Atha puriso āgaccheyya udakabhāraṁ ādāya. Taṁ kiṁ
 maññatha bhikkhave api nu so puriso labhetha udakassa nikkhepananti.
 Evaṁ bhante. Evameva kho bhikkhave yassakassaci kāyagatā
 sati abhāvitā abahulīkatā labhati tassa māro otāraṁ labhati
 tassa māro ārammaṇaṁ.
      [311] Yassakassaci bhikkhave kāyagatā sati bhāvitā bahulīkatā
 na tassa labhati māro otāraṁ na tassa labhati māro ārammaṇaṁ.
 Seyyathāpi bhikkhave puriso lahukaṁ suttaguḷaṁ sabbasāramaye aggaḷaphalake
 pakkhipeyya. Taṁ kiṁ maññatha bhikkhave api nu so puriso
 taṁ lahukaṁ suttaguḷaṁ sabbasāramaye aggaḷaphalake labhetha otāranti.

  *  *  *  *  *  *
  Footnote:1 Ma. Yu. tejopātukarissamīti. 2 Ma. abhimanuthenuto.
-------------------------------------------------
[page 213]
 No hetaṁ bhante. Evameva kho bhikkhave yassakassaci kāyagatā sati
 bhāvitā bahulīkatā na tassa labhati māro otāraṁ na tassa labhati
 māro ārammaṇaṁ.
      [312] Seyyathāpi bhikkhave allaṁ kaṭṭhaṁ sasnehaṁ. Atha puriso
 āgaccheyya uttarāraṇiṁ < PTS. M III , 96 >ādāya aggiṁ abhinibbattessāmi tejodhātuṁ
 karissāmīti. Taṁ kiṁ maññatha bhikkhave api nu so puriso
 amuṁ allaṁ kaṭṭhaṁ sasnehaṁ uttarāraṇiṁ ādāya abhimatthento aggiṁ
 abhinibbatteyya tejodhātuṁ kareyyāti. No hetaṁ bhante. Evameva
 kho bhikkhave yassakassaci kāyagatā sati bhāvitā bahulīkatā na tassa
 labhati māro otāraṁ na tassa labhati māro ārammaṇaṁ.
      [313] Seyyathāpi bhikkhave udakamaṇiko pūro udakassa samatittiko
 kākapeyyo ādhāre ṭhapito. Atha puriso āgaccheyya udakabhāraṁ
 ādāya. Taṁ kiṁ maññatha bhikkhave api nu so puriso labhetha
 udakassa nikkhepananti. No hetaṁ bhante. Evameva kho bhikkhave
 yassakassaci kāyagatā sati bhāvitā bahulīkatā na tassa labhati
 māro otāraṁ na tassa labhati māro ārammaṇaṁ.
      [314] Yassakassaci bhikkhave kāyagatā sati bhāvitā bahulīkatā
 so yassa yassa abhiññāsacchikaraṇīyassa dhammassa cittaṁ abhininnāmeti
 abhiññāsacchikiriyāya tatra tatreva sakkhibyataṁ 1- pāpuṇāti
 sati satiāyatane. Seyyathāpi bhikkhave udakamaṇiko pūro udakassa

  *  *  *  *  *  *
  Footnote:1 Po. sakkhitabbataṁ. Ma. sakkhibhabbataṁ.
-------------------------------------------------
[page 214]
 Samatittiko kākapeyyo ādhāre ṭhapito. Tamenaṁ balavā puriso
 yato yato āpajjeyya 1- āgaccheyya udakanti. Evaṁ bhante.
 Evameva kho bhikkhave yassakassaci kāyagatā sati bhāvitā bahulīkatā
 so yassa yassa abhiññāsacchikaraṇīyassa dhammassa cittaṁ
 abhininnāmeti abhiññāsacchikiriyāya tatra tatreva sakkhibyataṁ
 pāpuṇāti sati satiāyatane.
      [315] Seyyathāpi bhikkhave same bhūmibhāge caturassā pokkharaṇī [2]-
 āḷibaddhā pūrā udakassa samatittikā kākapeyyā. Tamenaṁ balavā
 puriso yato yato āḷiṁ paccheyya 3- āgaccheyya udakanti. Evaṁ
 bhante. Evameva kho bhikkhave yassakassaci kāyagatā sati bhāvitā
 bahulīkatā so yassa yassa abhiññāsacchikaraṇīyassa dhammassa
 cittaṁ abhininnāmeti abhiññāsacchikiriyāya tatra tatreva sakkhibyataṁ
 pāpuṇāti sati satiāyatane.
      [316] Seyyathāpi bhikkhave subhūmiyaṁ cātummahāpathe ājaññaratho
 yutto assa ṭhito ubhantarapaṭodo 4-. Tamenaṁ dakkho yoggācariyo
 assadammasārathi abhirūhitvā vāmena hatthena rasmiyo gahetvā
 dakkhiṇena hatkena paṭodaṁ gahetvā yadicchakaṁ 5- yadicchakaṁ sāreyya 6-
 evameva kho bhikkhave yassakassaci kāyagatā sati bhāvitā bahulīkatā
 so yassa yassa abhiññāsacchikaraṇīyassa dhammassa cittaṁ abhininnāmeti

  *  *  *  *  *  *
  Footnote:1 Po. ālimpaccheyya. Ma. āviñcheyya. Yu. āvajjeyya. 2 Ma. etthantare
 assāti dissati. 3 Sī. muñceyya. 4 Sī. odhastapaṭodo.
 5 Po. Ma. yenicchakaṁ. 6 Po. sāreyyāti. Ma. lāreyyāpi paccāsāreyyāpi.
-------------------------------------------------
[page 215]
 Abhiññāsacchikiriyāya tatra tatreva sakkhibyataṁ pāpuṇāti sati
 satiāyatane.
      [317] Kāyagatāya bhikkhave satiyā āsevitāya bhāvitāya bahulīkatāya
 yānīkatāya vatthukatāya anuṭṭhitāya paricitāya susamāraddhāya
 ime dasānisaṁsā pāṭikaṅkhā [1]- aratiratisaho hoti na ca taṁ arati
 sahati uppannaṁ aratiṁ abhibhuyya viharati. Bhayabheravasaho hoti na
 ca taṁ bhayabheravaṁ sahati uppannaṁ bhayabheravaṁ abhibhuyya viharati.
 Khamo hoti sītassa uṇhassa jighacchāya pipāsāya ḍaṁsamakasavātātapasiriṁsapasamphassānaṁ
 duruttānaṁ durāgatānaṁ vacanapathānaṁ uppannānaṁ
 sārīrikānaṁ vedanānaṁ dukkhānaṁ tippānaṁ kharānaṁ kaṭukānaṁ asātānaṁ
 amanāpānaṁ pāṇaharānaṁ < PTS. M III , 98 >adhivāsikajātiko hoti. Catunnaṁ jhānānaṁ
 ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī hoti
 akasiralābhī hoti. So anekavihitaṁ iddhividhaṁ paccanubhoti ekopi
 hutvā bahudhā hoti bahudhāpi hutvā eko hoti āvibhāvaṁ
 .pe. Yāva brahmalokāpi kāyena [2]- saṁvatteti. Dibbāya
 sotadhātuyā visuddhāya atikkantamānusikāya ubho sadde suṇāti dibbe
 ca mānuse ca ye dūre santike. Parasattānaṁ parapuggalānaṁ cetasā
 ceto paricca pajānāti sarāgaṁ vā cittaṁ sarāgaṁ cittanti
 pajānāti vītarāgaṁ vā cittaṁ .p. Sadosaṁ vā cittaṁ ... Vītadosaṁ
 vā cittaṁ ... Samohaṁ vā cittaṁ ... Vītamohaṁ vā cittaṁ ... Saṅkhittaṁ

  *  *  *  *  *  *
  Footnote:1 Yu. etthantare katame dasāti dissanti. 2 Ma. vasaṁ vatteti.
-------------------------------------------------
[page 216]
 Vā cittaṁ ... Vikkhittaṁ vā cittaṁ ... Mahaggataṁ vā cittaṁ ... Amahaggataṁ
 vā cittaṁ ... Sauttaraṁ vā cittaṁ ... Anuttaraṁ vā cittaṁ ... Samāhitaṁ
 vā cittaṁ ... Asamāhitaṁ vā cittaṁ ... Vimuttaṁ vā cittaṁ ... Avimuttaṁ
 vā cittaṁ avimuttaṁ cittanti < PTS. M III , 99 >pajānāti. So anekavihitaṁ
 pubbenivāsaṁ anussarati seyyathīdaṁ ekampi jātiṁ dvepi jātiyo
 .pe. Iti sākāraṁ sauddesaṁ anekavihitaṁ pubbenivāsaṁ anussarati.
 Dibbena cakkhunā visuddhena atikkantamānusakena satte passati cavamāne
 upapajjamāne hīne paṇīte suvaṇṇe dubbaṇṇe sugate duggate
 .pe. Yathākammūpage satte pajānāti. Āsavānaṁ khayā anāsavaṁ
 cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā
 upasampajja viharatīti. Kāyagatāya bhikkhave satiyā āsevitāya
 bhāvitāya bahulīkatāya yānīkatāya vatthukatāya anuṭṭhitāya paricitāya
 susamāraddhāya ime dasānisaṁsā pāṭikaṅkhāti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                 Kāyagatāsatisuttaṁ niṭṭhitaṁ navamaṁ.
                       ----------
-------------------------------------------------
[page 217]
                      Saṅkhārūpapattisuttaṁ
      [318] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
 Bhagavā etadavoca saṅkhārūpapattiṁ vo bhikkhave desissāmi 1- taṁ suṇātha
 sādhukaṁ manasikarotha bhāsissāmīti. Evaṁ bhanteti kho te bhikkhū
 bhagavato paccassosuṁ.
      [319] Bhagavā etadavoca idha bhikkhave bhikkhu saddhāya
 samannāgato hoti sīlena samannāgato hoti sutena samannāgato hoti
 cāgena samannāgato hoti paññāya samannāgato hoti. Tassa
 evaṁ hoti aho vatāhaṁ kāyassa bhedā parammaraṇā khattiyamahāsālānaṁ
 vā 2- sahabyataṁ upapajjeyyanti. < PTS. M III , 100 >So taṁ cittaṁ padahati 3- taṁ
 cittaṁ adhiṭṭhāti taṁ cittaṁ bhāveti. Tassa te saṅkhārā ca vihārā
 ca evaṁ bhāvitā evaṁ bahulīkatā tatrūpapattiyā saṁvattanti. Ayaṁ
 bhikkhave maggo ayaṁ paṭipadā tatrūpapattiyā saṁvattati.
      [320] Puna caparaṁ bhikkhave bhikkhu saddhāya samannāgato hoti
 sīlena samannāgato hoti sutena samannāgato hoti cāgena
 samannāgato hoti paññāya samannāgato hoti. Tassa evaṁ hoti
 aho vatāhaṁ kāyassa bhedā parammaraṇā brāhmaṇamahāsālānaṁ vā 4- ...

  *  *  *  *  *  *
  Footnote:1 Po. Ma. desessāmi. 2 Ma. Yu. vāsaddo natthi. 3 Po. Ma. Yu. dahati.
 4 Ma. vāsaddo natthi.
-------------------------------------------------
[page 218]
 Gahapatimahāsālānaṁ vā 1- sahabyataṁ upapajjeyyanti. So taṁ cittaṁ
 padahati taṁ cittaṁ adhiṭṭhāti taṁ cittaṁ bhāveti. Tassa te
 saṅkhārā ca vihārā ca evaṁ bhāvitā evaṁ bahulīkatā
 tatrūpapattiyā saṁvattanti. Ayaṁ bhikkhave maggo ayaṁ paṭipadā
 tatrūpapattiyā saṁvattati.
      [321] Puna caparaṁ bhikkhave bhikkhu saddhāya samannāgato hoti
 sīlena samannāgato hoti sutena samannāgato hoti cāgena
 samannāgato hoti paññāya samannāgato hoti. Tassa sutaṁ hoti
 cātummahārājikā devā dīghāyukā vaṇṇavanto sukhabahulāti. Tassa
 evaṁ hoti aho vatāhaṁ kāyassa bhedā parammaraṇā cātummahārājikānaṁ
 devānaṁ sahabyataṁ upapajjeyyanti so taṁ cittaṁ padahati taṁ cittaṁ
 adhiṭṭhāti taṁ cittaṁ bhāveti. Tassa te saṅkhārā ca vihārā ca
 evaṁ bhāvitā evaṁ bahulīkatā tatrūpapattiyā saṁvattanti. Ayaṁ bhikkhave
 maggo ayaṁ paṭipadā tatrūpapattiyā saṁvattati. Puna caparaṁ bhikkhave
 bhikkhu saddhāya samannāgato hoti sīlena samannāgato hoti sutena
 samannāgato hoti cāgena samannāgato hoti paññāya samannāgato
 hoti tassa sutaṁ hoti tāvatiṁsā devā .pe. Yāmā devā ...
 Tusitā devā ... Nimmānaratī devā ... Paranimmitavasavattī devā
 dīghāyukā vaṇṇavanto sukhabahulāti. Tassa evaṁ hoti aho
 vatāhaṁ kāyassa bhedā parammaraṇā paranimmitavasavattīnaṁ devānaṁ sahabyataṁ

  *  *  *  *  *  *
  Footnote:1 Ma. vāsaddo natthi.
-------------------------------------------------
[page 219]
 Upapajjeyyanti. So taṁ cittaṁ padahati taṁ cittaṁ adhiṭṭhāti taṁ
 cittaṁ bhāveti. Tassa te saṅkhārā ca vihārā ca evaṁ bhāvitā
 evaṁ bahulīkatā tatrūpapattiyā saṁvattanti. Ayaṁ bhikkhave maggo
 ayaṁ paṭipadā tatrūpapattiyā saṁvattati.
      [322] Puna caparaṁ bhikkhave bhikkhu saddhāya samannāgato hoti
 sīlena samannāgato hoti sutena samannāgato hoti cāgena samannāgato
 hoti paññāya samannāgato hoti. Tassa sutaṁ hoti sahasso
 brahmā dīghāyuko vaṇṇavā sukhabahuloti. Sahasso bhikkhave brahmā
 sahassīlokadhātuṁ pharitvā adhimuccitvā viharati. Yepi tattha sattā
 uppannā 1- tepi pharitvā adhimuccitvā viharati. Seyyathāpi bhikkhave
 cakkhumā puriso ekaṁ āmaṇḍaṁ hatthe karitvā paccavekkheyya
 evameva kho bhikkhave sahasso brahmā sahassīlokadhātuṁ pharitvā
 adhimuccitvā viharati. Yepi tattha sattā uppannā tepi pharitvā
 adhimuccitvā viharati. Tassa evaṁ hoti aho vatāhaṁ kāyassa
 bhedā parammaraṇā sahassabrahmuno sahabyataṁ upapajjeyyanti.
 So taṁ cittaṁ padahati taṁ cittaṁ adhiṭṭhāti taṁ cittaṁ bhāveti.
 Tassa te saṅkhārā ca vihārā ca evaṁ bhāvitā evaṁ bahulīkatā
 tatrūpapattiyā saṁvattanti. Ayaṁ bhikkhave maggo ayaṁ paṭipadā
 tatrūpapattiyā saṁvattati.

  *  *  *  *  *  *
  Footnote:1 Po. Ma. Yu. upapannā.
-------------------------------------------------
[page 220]
      [323] Puna caparaṁ bhikkhave bhikkhu saddhāya samannāgato hoti
 sīlena samannāgato hoti sutena samannāgato hoti cāgena samannāgato
 hoti paññāya samannāgato hoti. Tassa sutaṁ hoti
 dvisahasso brahmā .pe. Tisahasso brahmā ... Catusahasso
 brahmā ... Pañcasahasso brahmā dīghāyuko vaṇṇavā sukhabahuloti.
 Pañcasahasso bhikkhave brahmā pañcasahassīlokadhātuṁ
 pharitvā adhimuccitvā viharati. Yepi tattha sattā uppannā
 tepi pharitvā adhimuccitvā viharati. Seyyathāpi bhikkhave cakkhumā
 puriso pañca āmaṇḍāni hatthe karitvā paccavekkheyya evameva
 kho bhikkhave pañcasahasso brahmā pañcasahassīlokadhātuṁ pharitvā
 adhimuccitvā viharati. Yepi tattha sattā uppannā tepi
 pharitvā adhimuccitvā viharati. Tassa evaṁ hoti aho vatāhaṁ
 kāyassa bhedā parammaraṇā pañcasahassabrahmuno sahabyataṁ
 upapajjeyyanti. So taṁ cittaṁ padahati taṁ cittaṁ adhiṭṭhāti taṁ cittaṁ
 bhāveti. Tassa te saṅkhārā ca vihārā ca evaṁ bhāvitā
 evaṁ bahulīkatā tatrūpapattiyā saṁvattanti. Ayaṁ bhikkhave maggo
 ayaṁ paṭipadā tatrūpapattiyā saṁvattati.
      [324] Puna caparaṁ bhikkhave bhikkhu saddhāya samannāgato hoti
 sīlena samannāgato hoti sutena samannāgato hoti cāgena samannāgato
 hoti paññāya samannāgato hoti. Tassa sutaṁ hoti
-------------------------------------------------
[page 221]
 Dasasahasso brahmā dīghāyuko vaṇṇavā sukhabahuloti. Dasasahasso
 bhikkhave brahmā dasasahassīlokadhātuṁ pharitvā adhimuccitvā viharati.
 Yepi tattha sattā uppannā tepi pharitvā adhimuccitvā viharati.
 Seyyathāpi bhikkhave maṇi veḷuriyo subho jotimā 1- aṭṭhaṁso
 suparikammakato paṇḍukambale nikkhitto bhāsati 2- ca tapati ca virocati
 ca evameva kho bhikkhave dasasahasso brahmā dasasahassīlokadhātuṁ
 pharitvā adhimuccitvā viharati. Yepi tattha sattā uppannā
 tepi pharitvā adhimuccitvā viharati 3-. Tassa evaṁ hoti aho
 vatāhaṁ kāyassa bhedā parammaraṇā dasasahassabrahmuno sahabyataṁ
 upapajjeyyanti. So taṁ cittaṁ padahati taṁ cittaṁ adhiṭṭhāti taṁ
 cittaṁ bhāveti. Tassa te saṅkhārā ca vihārā ca evaṁ bhāvitā
 evaṁ bahulīkatā tatrūpapattiyā saṁvattanti. Ayaṁ bhikkhave maggo
 ayaṁ paṭipadā tatrūpapattiyā saṁvattati.
      [325] Puna caparaṁ bhikkhave bhikkhu saddhāya samannāgato hoti
 sīlena samannāgato hoti sutena samannāgato hoti cāgena
 samannāgato hoti paññāya samannāgato hoti. Tassa sutaṁ hoti
 satasahasso brahmā dīghāyuko vaṇṇavā < PTS. M III , 102 >sukhabahuloti. Satasahasso
 bhikkhave brahmā satasahassīlokadhātuṁ pharitvā adhimuccitvā viharati.
 Yepi tattha sattā uppannā tepi pharitvā adhimuccitvā viharati.
 Seyyathāpi bhikkhave nekkhaṁ 4- jambonadaṁ dakkhakammāraputtaukkāmukhe

  *  *  *  *  *  *
  Footnote:1 Po. Ma. Yu. jātimā. 2 Po. bhāsate ca pabhassate ca. Ma. bhāsate tapate
 3 Po. viharanti. 4 Ma. nikkhaṁ.
-------------------------------------------------
[page 222]
 Sukusalasmpahaṭṭhaṁ paṇḍukambale nikkhittaṁ bhāsati ca tapati ca virocati
 ca evameva kho bhikkhave satasahasso brahmā satasahassīlokadhātuṁ
 pharitvā adhimuccitvā viharati. Yepi tattha sattā uppannā
 tepi pharitvā adhimuccitvā viharati. Tassa evaṁ hoti aho
 vatāhaṁ kāyassa bhedā parammaraṇā satasahassabrahmuno sahabyataṁ
 upapajjeyyanti. So taṁ cittaṁ padahati taṁ cittaṁ adhiṭṭhāti taṁ
 cittaṁ bhāveti. Tassa te saṅkhārā ca vihārā ca evaṁ bhāvitā
 evaṁ bahulīkatā tatrūpapattiyā saṁvattanti. Ayaṁ bhikkhave maggo
 ayaṁ paṭipadā tatrūpapattiyā saṁvattati.
      [326] Puna caparaṁ bhikkhave bhikkhu saddhāya samannāgato hoti
 sīlena samannāgato hoti sutena samannāgato hoti cāgena
 samannāgato hoti paññāya samannāgato hoti. Tassa sutaṁ hoti
 ābhā devā .pe. Parittābhā devā ... Appamāṇābhā devā ...
 Ābhassarā devā dīghāyukā vaṇṇavanto sukhabahulāti. Tassa evaṁ
 hoti aho vatāhaṁ kāyassa bhedā parammaraṇā ābhassarānaṁ
 devānaṁ sahabyataṁ upapajjeyyanti. So taṁ cittaṁ padahati taṁ cittaṁ
 adhiṭṭhāti taṁ cittaṁ bhāveti. Tassa te saṅkhārā ca vihārā ca
 evaṁ bhāvitā evaṁ bahulīkatā tatrūpapattiyā saṁvattanti. Ayaṁ
 bhikkhave maggo ayaṁ paṭipadā tatrūpapattiyā saṁvattati.
      [327] Puna caparaṁ bhikkhave bhikkhu saddhāya samannāgato hoti
-------------------------------------------------
[page 223]
 Sīlena samannāgato hoti sutena samannāgato hoti cāgena samannāgato
 hoti paññāya samannāgato hoti. Tassa sutaṁ hoti subhā
 devā .pe. Parittasubhā devā ... Appamāṇasubhā devā ... Subhakiṇhā
 devā dīghāyukā vaṇṇavanto .pe. Tatrūpapattiyā
 saṁvattati.
      [328] Puna caparaṁ bhikkhave bhikkhu saddhāya samannāgato hoti
 sīlena samannāgato hoti sutena samannāgato < PTS. M III , 103 >hoti cāgena
 samannāgato hoti paññāya samannāgato hoti. Tassa sutaṁ
 hoti vehapphalā devā ... Avihā devā ... Atappā devā ...
 Sudassā devā ... Sudassī devā ... Akaniṭṭhā devā dīghāyukā
 vaṇṇavanto sukhabahulāti. Tassa evaṁ hoti aho vatāhaṁ
 kāyassa bhedā parammaraṇā akaniṭṭhānaṁ devānaṁ sahabyataṁ
 upapajjeyyanti. So taṁ cittaṁ padahati taṁ cittaṁ adhiṭṭhāti taṁ cittaṁ
 bhāveti. Tassa te saṅkhārā ca vihārā ca evaṁ bhāvitā evaṁ
 bahulīkatā tatrūpapattiyā saṁvattanti. Ayaṁ bhikkhave maggo ayaṁ
 paṭipadā tatrūpapattiyā saṁvattati.
      [329] Puna caparaṁ bhikkhave bhikkhu saddhāya samannāgato hoti
 sīlena samannāgato hoti sutena samannāgato hoti cāgena
 samannāgato hoti paññāya samannāgato hoti. Tassa sutaṁ
 hoti ākāsānañcāyatanūpagā devā dīghāyukā ciraṭṭhitikā
-------------------------------------------------
[page 224]
 Sukhabahulāti. Tassa evaṁ hoti aho vatāhaṁ kāyassa
 bhedā parammaraṇā ākāsānañcāyatanūpagānaṁ devānaṁ sahabyataṁ
 upapajjeyyanti .pe. Ayaṁ bhikkhave maggo ayaṁ paṭipadā
 tatrūpapattiyā saṁvattati.
      [330] Puna caparaṁ bhikkhave bhikkhu saddhāya samannāgato hoti
 sīlena samannāgato hoti sutena samannāgato hoti cāgena samannāgato
 hoti paññāya samannāgato hoti. Tassa sutaṁ hoti
 viññāṇañcāyatanūpagā devā dīghāyukā ciraṭṭhitikā sukhabahulāti
 tassa evaṁ hoti aho vatāhaṁ kāyassa bhedā parammaraṇā
 viññāṇañcāyatanūpagānaṁ devānaṁ sahabyataṁ upapajjeyyanti .pe.
 Ayaṁ bhikkhave maggo ayaṁ paṭipadā tatrūpapattiyā saṁvattati.
      [331] Puna caparaṁ bhikkhave bhikkhu saddhāya samannāgato hoti
 sīlena samannāgato hoti sutena samannāgato hoti cāgena samannāgato
 hoti paññāya samannāgato hoti. Tassa sutaṁ hoti
 ākiñcaññāyatanūpagā devā ... Nevasaññānāsaññāyatanūpagā devā
 dīghāyukā ciraṭṭhitikā sukhabahulāti. Tassa evaṁ hoti aho vatāhaṁ
 kāyassa bhedā parammaraṇā nevasaññānāsaññāyatanūpagānaṁ devānaṁ
 sahabyataṁ upapajjeyyanti. So taṁ cittaṁ padahati taṁ cittaṁ adhiṭṭhāti
 taṁ cittaṁ bhāveti. Tassa te saṅkhārā ca vihārā ca evaṁ bhāvitā
 evaṁ bahulīkatā tatrūpapattiyā saṁvattanti. Ayaṁ bhikkhave maggo
 ayaṁ paṭipadā tatrūpapattiyā saṁvattati.
-------------------------------------------------
[page 225]
      [332] Puna caparaṁ bhikkhave bhikkhu saddhāya samannāgato hoti
 sīlena samannāgato hoti sutena samannāgato hoti cāgena
 samannāgato hoti paññāya samannāgato hoti. Tassa evaṁ hoti
 aho vatāhaṁ āsavānaṁ khayā anāsavaṁ cetovimuttiṁ paññāvimuttiṁ
 diṭṭheva dhamme sayaṁ abhiññā sacchikatvā upasampajja vihareyyanti.
 So āsavānaṁ khayā anāsavaṁ cetovimuttiṁ paññāvimuttiṁ diṭṭheva
 dhamme sayaṁ abhiññā sacchikatvā upasampajja viharati. Ayaṁ bhikkhave
 bhikkhu na katthaci uppajjatīti 1-.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                 Saṅkhārūpapattisuttaṁ niṭṭhitaṁ dasamaṁ.
                     Anupadavaggo dutiyo.
                        --------
                         Tassuddānaṁ
          anupadasodhanaporisadhammo sevitabbabahudhātuvibhatti
          buddhassa kitti nāma cattārīsena ānāpāno
          kāyagato ca tatopapatti candake vimale parisuddhe
          puṇṇasaṁpuṇṇasamudanī nirasamattano raddhā
          bahujanasevitadhammavaraṁ yaṁ anupadaṁ vaggavaraṁ dutiyaṁ.
                        --------

  *  *  *  *  *  *
  Footnote:1 Po. Ma. Yu. upapajjatīti.
-------------------------------------------------
[page 226]
                        Suññatavaggo
                          ----
                        cūḷasuññatasuttaṁ< PTS. M III , 104 >
      [333] Evamme sutaṁ ekaṁ samayaṁ bhagavā sāvatthiyaṁ viharati
 pubbārāme migāramātu pāsāde. Atha kho āyasmā ānando
 sāyaṇhasamayaṁ paṭisallānā vuṭṭhito yena bhagavā tenupasaṅkami
 upasaṅkamitvā bhagavantaṁ abhivādetvā ekamantaṁ nisīdi. Ekamantaṁ
 nisinno kho āyasmā ānando bhagavantaṁ etadavoca ekamidaṁ
 bhante samayaṁ bhagavā sakkesu viharati nagarakaṁ nāma sakyānaṁ nigamo
 tattha me bhante bhagavato sammukhā sutaṁ sammukhā paṭiggahitaṁ suññatā
 vihārenāhaṁ ānanda etarahi bahulaṁ viharāmīti kacci metaṁ bhante
 sussutaṁ sugahitaṁ sumanasikataṁ supadhāritanti.
      [334] Taggha te etaṁ ānanda sussutaṁ sugahitaṁ sumanasikataṁ
 supadhāritaṁ 1-. Pubbe cāhaṁ 2- ānanda etarahi ca suññatāvihārena
 bahulaṁ viharāmi. Seyyathāpi ānanda ayaṁ migāramātu pāsādo
 suñño hatthi gavāssavalavena suñño jātarūparajatena suñño
 itthīpurisasannipātena. Atthi cevidaṁ asuññataṁ yadidaṁ bhikkhusaṅghaṁ paṭicca
 ekattaṁ evameva kho ānanda bhikkhu amanasikaritvā gāmasaññaṁ
 amanasikaritvā manussasaññaṁ araññasaññaṁ paṭicca manasikaroti

  *  *  *  *  *  *
  Footnote:1 Ma. Yu. sūpadhāritaṁ. 2 Ma. pāhaṁ.
-------------------------------------------------
[page 227]
 Ekattaṁ. Tassa araññasaññāya cittaṁ pakkhandati pasīdati santiṭṭhati
 adhimuccati 1-. So evaṁ pajānāti ye assu darathā gāmasaññaṁ
 paṭicca tedha na santi ye assu darathā manussasaññaṁ paṭicca tedha
 na santi atthi cevāyaṁ darathamattā yadidaṁ araññasaññaṁ paṭicca
 ekattanti. So suññamidaṁ saññāgataṁ gāmasaññāyāti pajānāti
 suññamidaṁ saññāgataṁ manussasaññāyāti pajānāti. Atthi cevidaṁ
 asuññataṁ yadidaṁ araññasaññaṁ paṭicca ekattanti. Iti yaṁ hi
 kho tattha na hoti tena taṁ suññaṁ samanupassati yaṁ pana tattha
 avasiṭṭhaṁ hoti taṁ santaṁ idamatthīti pajānāti. Evampissa esā
 ānanda yathābhuccā avipallatthā parisuddhā suññatāvakkanti bhavati.
      [335] Puna caparaṁ ānanda bhikkhu amanasikaritvā manussasaññaṁ
 amanasikaritvā araññasaññaṁ paṭhavīsaññaṁ paṭicca manasikaroti ekattaṁ.
 Tassa paṭhavīsaññāya cittaṁ pakkhandati pasīdati santiṭṭhati adhimuccati.
 Seyyathāpi ānanda āsabhacammaṁ 2- saṅkusatena suvihataṁ vigatavalikaṁ
 evameva kho ānanda bhikkhu yaṁ imissā paṭhaviyā ukkulavikulaṁ nadīviduggaṁ
 khāṇukaṇṭakadhānaṁ 3- pabbatavisamaṁ taṁ sabbaṁ amanasikaritvā paṭhavīsaññaṁ
 paṭicca manasikaroti ekattaṁ. Tassa paṭhavīsaññā cittaṁ pakkhandati
 pasīdati santiṭṭhati adhimuccati. So evaṁ pajānāti ye assu
 darathā manussasaññaṁ paṭicca tedha na santi ye assu darathā

  *  *  *  *  *  *
  Footnote:1 Yu. vimuccati. 2 Yu. usabhacammaṁ. 3 Yu. khāṇukaṇṭakādhāranti dissati.
 Sī. khāṇukantakadharanti dissati.
-------------------------------------------------
[page 228]
 Araññasaññaṁ paṭicca tedha na santi atthi cevāyaṁ darathamattā
 yadidaṁ paṭhavīsaññaṁ paṭicca ekattanti. So suññamidaṁ saññāgataṁ
 manussasaññāyāti pajānāti suññamidaṁ saññāgataṁ araññasaññāyāti
 pajānāti. Atthi cevidaṁ asuññataṁ yadidaṁ paṭhavīsaññaṁ
 paṭicca ekattanti. Iti yaṁ hi kho tattha na hoti tena
 taṁ suññaṁ samanupassati yaṁ pana tattha avasiṭṭhaṁ hoti taṁ santaṁ
 idamatthīti pajānāti. Evampissa esā ānanda yathābhuccā
 avipallatthā parisuddhā suññatāvakkanti bhavati.
      [336] Puna caparaṁ ānanda bhikkhu amanasikaritvā araññasaññaṁ
 amanasikaritvā paṭhavīsaññaṁ ākāsānañcāyatanasaññaṁ paṭicca
 manasikaroti ekattaṁ. Tassa ākāsānañcāyatanasaññāya cittaṁ
 pakkhandati pasīdati santiṭṭhati adhimuccati. So evaṁ pajānāti
 ye < PTS. M III , 106 >assu darathā araññasaññaṁ paṭicca tedha na santi ye assu
 darathā paṭhavīsaññaṁ paṭicca tedha na santi atthi cevāyaṁ
 darathamattā yadidaṁ ākāsānañcāyatanasaññaṁ paṭicca ekattanti. So
 suññamidaṁ saññāgataṁ araññasaññāyāti pajānāti suññamidaṁ
 saññāgataṁ paṭhavīsaññāyāti pajānāti. Atthi cevidaṁ asuññataṁ
 yadidaṁ ākāsānañcāyatanasaññaṁ paṭicca ekattanti. Iti yaṁ hi
 kho tattha na hoti tena taṁ suññaṁ samanupassati yaṁ pana tattha
 avasiṭṭhaṁ hoti taṁ santaṁ idamatthīti pajānāti. Evampissa esā
-------------------------------------------------
[page 229]
 Ānanda yathābhuccā avipallatthā parisuddhā suññatāvakkanti bhavati.
      [337] Puna caparaṁ ānanda bhikkhu amanasikaritvā paṭhavīsaññaṁ
 amanasikaritvā ākāsānañcāyatanasaññaṁ viññāṇañcāyatanasaññaṁ
 paṭicca manasikaroti ekattaṁ. Tassa viññāṇañcāyatanasaññāya
 cittaṁ pakkhandati pasīdati santiṭṭhati adhimuccati. So evaṁ pajānāti
 ye assu darathā paṭhavīsaññaṁ paṭicca tedha na santi ye assu darathā
 ākāsānañcāyatanasaññaṁ paṭicca tedha na santi atthi cevāyaṁ
 darathamattā yadidaṁ viññāṇañcāyatanasaññaṁ paṭicca ekattanti.
 So suññamidaṁ saññāgataṁ paṭhavīsaññāyāti pajānāti suññamidaṁ
 saññāgataṁ ākāsānañcāyatanasaññāyāti pajānāti. Atthi cevidaṁ
 asuññataṁ yadidaṁ viññāṇañcāyatanasaññaṁ paṭicca ekattanti.
 Iti yaṁ hi kho tattha na hoti tena taṁ suññaṁ samanupassati
 yaṁ pana tattha avasiṭṭhaṁ hoti taṁ santaṁ idamatthīti pajānāti.
 Evampissa esā ānanda yathābhuccā avipallatthā parisuddhā
 suññatāvakkanti bhavati.
      [338] Puna caparaṁ ānanda bhikkhu amanasikaritvā ākāsānañcāyatanasaññaṁ
 amanasikaritvā viññāṇañcāyatanasaññaṁ ākiñcaññāyatanasaññaṁ
 paṭicca manasikaroti ekattaṁ. Tassa ākiñcaññāyatanasaññāya
 cittaṁ pakkhandati pasīdati santiṭṭhati adhimuccati. So evaṁ
 pajānāti ye assu darathā ākāsānañcāyatanasaññaṁ paṭicca tedha
-------------------------------------------------
[page 230]
 Na santi ye assu darathā viññāṇañcāyatanasaññaṁ paṭicca tedha
 na santi atthi cevāyaṁ darathamattā yadidaṁ ākiñcaññāyatanasaññaṁ
 paṭicca ekattanti. < PTS. M III , 107 >So suññamidaṁ saññāgataṁ ākāsānañcāyatanasaññāyāti
 pajānāti suññamidaṁ saññāgataṁ viññāṇañcāyatanasaññāyāti
 pajānāti. Atthi cevidaṁ asuññataṁ yadidaṁ
 ākiñcaññāyatanasaññaṁ paṭicca ekattanti. Iti yaṁ hi kho
 tattha na hoti tena taṁ suññaṁ samanupassati yaṁ pana tattha
 avasiṭṭhaṁ hoti taṁ santaṁ idamatthīti pajānāti. Evampissa esā
 ānanda yathābhuccā avipallatthā parisuddhā suññatāvakkanti bhavati.
      [339] Puna caparaṁ ānanda bhikkhu amanasikaritvā viññāṇañcāyatanasaññaṁ
 amanasikaritvā ākiñcaññāyatanasaññaṁ nevasaññānāsaññāyatanasaññaṁ
 paṭicca manasikaroti ekattaṁ. Tassa
 nevasaññānāsaññāyatanasaññāya cittaṁ pakkhandati pasīdati santiṭṭhati
 adhimuccati. So evaṁ pajānāti ye assu darathā viññāṇañcāyatanasaññaṁ
 paṭicca tedha na santi ye assu darathā ākiñcaññāyatanasaññaṁ
 paṭicca tedha na santi atthi cevāyaṁ darathamattā
 yadidaṁ nevasaññānāsaññāyatanasaññaṁ paṭicca ekattanti.
 So suññamidaṁ saññāgataṁ viññāṇañcāyatanasaññāyāti pajānāti
 suññamidaṁ saññāgataṁ ākiñcaññāyatanasaññāyāti pajānāti. Atthi
 cevidaṁ asuññataṁ yadidaṁ nevasaññānāsaññāyatanasaññaṁ paṭicca
-------------------------------------------------
[page 231]
 Ekattanti. Iti yaṁ hi kho tattha na hoti tena taṁ suññaṁ
 samanupassati yaṁ pana tattha avasiṭṭhaṁ hoti taṁ santaṁ idamatthīti
 pajānāti. Evampissa esā ānanda yathābhuccā avipallatthā
 parisuddhā suññatāvakkanti bhavati.
      [340] Puna caparaṁ ānanda bhikkhu amanasikaritvā ākiñcaññāyatanasaññaṁ
 amanasikaritvā nevasaññānāsaññāyatanasaññaṁ animittaṁ
 cetosamādhiṁ paṭicca manasikaroti ekattaṁ. Tassa animitte
 cetosamādhimhi cittaṁ pakkhandati pasīdati santiṭṭhati adhimuccati. So evaṁ
 pajānāti ye assu darathā ākiñcaññāyatanasaññaṁ paṭicca tedha
 na santi ye assu darathā nevasaññānāsaññāyatanasaññaṁ paṭicca
 tedha na < PTS. M III , 108 >santi atthi cevāyaṁ darathamattā yadidaṁ imameva kāyaṁ
 paṭicca saḷāyatanikaṁ jīvitapaccayāti. So suññamidaṁ saññāgataṁ
 ākiñcaññāyatanasaññāyāti pajānāti suññamidaṁ saññāgataṁ
 nevasaññānāsaññāyatanasaññāyāti pajānāti. Atthi cevidaṁ asuññataṁ
 yadidaṁ imameva kāyaṁ paṭicca saḷāyatanikaṁ jīvitapaccayāti. Iti yaṁ hi
 kho tattha na hoti tena taṁ suññaṁ samanupassati yaṁ pana tattha
 avasiṭṭhaṁ hoti taṁ santaṁ idamatthīti pajānāti. Evampissa esā
 ānanda yathābhuccā avipallatthā parisuddhā suññatāvakkanti bhavati.
      [341] Puna caparaṁ ānanda bhikkhu amanasikaritvā ākiñcaññāyatanasaññaṁ
 amanasikaritvā nevasaññānāsaññāyatanasaññaṁ animittaṁ
-------------------------------------------------
[page 232]
 Cetosamādhiṁ paṭicca manasikaroti ekattaṁ. Tassa animitte
 cetosamādhimhi cittaṁ pakkhandati pasīdati santiṭṭhati adhimuccati. So
 evaṁ pajānāti ayaṁ hi kho animitto cetosamādhi abhisaṅkhato
 abhisañcetayito. Yaṁ kho pana kiñci abhisaṅkhataṁ abhisañcetayitaṁ
 tadaniccaṁ nirodhadhammanti pajānāti. Tassa evaṁ jānato evaṁ
 passato kāmāsavāpi cittaṁ vimuccati bhavāsavāpi cittaṁ vimuccati
 avijjāsavāpi cittaṁ vimuccati vimuttasmiṁ vimuttamiti ñāṇaṁ hoti
 khīṇā jāti vusitaṁ brahmacariyaṁ kataṁ karaṇīyaṁ nāparaṁ itthattāyāti
 pajānāti. So evaṁ pajānāti ye assu darathā kāmāsavaṁ
 paṭicca tedha na santi ye assu darathā bhavāsavaṁ paṭicca tedha na
 santi ye assu darathā avijjāsavaṁ paṭicca tedha na santi atthi
 cevāyaṁ darathamattā yadidaṁ imameva kāyaṁ paṭicca saḷāyatanikaṁ
 jīvitapaccayāti. So suññamidaṁ saññāgataṁ kāmāsavenāti pajānāti
 suññamidaṁ saññāgataṁ bhavāsavenāti pajānāti suññamidaṁ saññāgataṁ
 avijjāsavenāti pajānāti. Atthi cevidaṁ asuññataṁ yadidaṁ imameva
 kāyaṁ paṭicca saḷāyatanikaṁ jīvitapaccayāti. Iti yaṁ hi kho tattha na
 hoti tena taṁ suññaṁ samanupassati yaṁ pana tattha avasiṭṭhaṁ hoti
 taṁ santaṁ idamatthīti pajānāti. Evampissa esā ānanda yathābhuccā
 avipallatthā parisuddhā paramānuttarā suññatāvakkanti bhavati.
      [342] Yepi 1- hi keci ānanda atītamaddhānaṁ samaṇā vā

  *  *  *  *  *  *
  Footnote:1 Yu. sabbattha ye. pisaddo natthi.
-------------------------------------------------
[page 233]
 Brāhmaṇā vā parisuddhaṁ paramānuttaraṁ suññataṁ upasampajja vihariṁsu
 sabbe te imaṁyeva parisuddhaṁ paramānuttaraṁ suññataṁ upasampajja
 vihariṁsu. Yepi hi keci ānanda anāgatamaddhānaṁ samaṇā vā
 brāhmaṇā vā parisuddhaṁ paramānuttaraṁ suññataṁ upasampajja
 viharissanti sabbe te imaṁyeva parisuddhaṁ paramānuttaraṁ suññataṁ
 upasampajja viharissanti. Yepi hi keci ānanda etarahi samaṇā
 vā brāhmaṇā vā parisuddhaṁ paramānuttaraṁ suññataṁ upasampajja
 viharanti sabbe te imaṁyeva parisuddhaṁ paramānuttaraṁ suññataṁ
 upasampajja viharanti. Tasmātiha ānanda parisuddhaṁ paramānuttaraṁ
 suññataṁ upasampajja viharissāmāti 1- evañhi vo ānanda
 sikkhitabbanti.
      Idamavoca bhagavā attamano āyasmā ānando bhagavato
 bhāsitaṁ abhinandīti.
                  Cūḷasuññatasuttaṁ niṭṭhitaṁ paṭhamaṁ.
                         -------

  *  *  *  *  *  *
  Footnote:1 Yu. viharissāmīti.
-------------------------------------------------
[page 234]
                       Mahāsuññatasuttaṁ
      [343] Evamme sutaṁ ekaṁ samayaṁ bhagavā sakkesu viharati
 kapilavatthusmiṁ nigrodhārāme. Atha kho bhagavā pubbaṇhasamayaṁ
 nivāsetvā pattacīvaramādāya kapilavatthuṁ piṇḍāya pāvisi.
 Kapilavatthusmiṁ piṇḍāya caritvā pacchābhattaṁ piṇḍapātapaṭikkanto yena
 kāḷakhemakassa sakkassa vihāro tenupasaṅkami divāvihārāya. Tena
 kho pana samayena kāḷakhemakassa sakkassa vihāre sambahulāni
 senāsanāni paññattāni honti. < PTS. M III , 110 >Addasā kho bhagavā kāḷakhemakassa
 sakkassa vihāre sambahulāni senāsanāni paññattāni.
 Disvāna bhagavato etadahosi sambahulāni kho kāḷakhemakassa
 sakkassa vihāre senāsanāni paññattāni sambahulā nu kho
 idha bhikkhū viharantīti.
      [344] Tena kho pana samayena āyasmā ānando sambahulehi
 bhikkhūhi saddhiṁ ghaṭāyasakkassa vihāre cīvarakammaṁ karoti. Atha kho
 bhagavā sāyaṇhasamayaṁ paṭisallānā vuṭṭhito yena ghaṭāyasakkassa
 vihāro tenupasaṅkami upasaṅkamitvā paññatte āsane nisīdi.
 Nisajja kho bhagavā āyasmantaṁ ānandaṁ āmantesi sambahulāni kho
 ānanda kāḷakhemakassa sakkassa vihāre senāsanāni paññattāni
 sambahulā [1]- ettha bhikkhū viharantīti. Sambahulāni bhante

  *  *  *  *  *  *
  Footnote:1 Ma. Yu. etthantare nu khoti atthi.
-------------------------------------------------
[page 235]
 Kāḷakhemakassa sakkassa vihāre senāsanāni paññattāni sambahulā
 bhikkhū ettha viharanti cīvarakālasamayo no bhante vattatīti.
      [345] Na kho ānanda bhikkhu sobhati saṅgaṇikārāmo saṅgaṇikarato
 saṅgaṇikārāmataṁ anuyutto gaṇārāmo gaṇarato gaṇasammudito
 so vatānanda bhikkhu saṅgaṇikārāmo saṅgaṇikarato saṅgaṇikārāmataṁ
 anuyutto gaṇārāmo gaṇarato gaṇasammudito yantaṁ nekkhammasukhaṁ
 pavivekasukhaṁ upasamasukhaṁ sambodhisukhaṁ 1- tassa sukhassa nikāmalābhī bhavissati
 akicchalābhī akasiralābhīti netaṁ ṭhānaṁ vijjati. Yo ca kho so
 ānanda bhikkhu eko gaṇasmā vūpakaṭṭho viharati tassetaṁ bhikkhuno
 pāṭikaṅkhaṁ yantaṁ nekkhammasukhaṁ pavivekasukhaṁ upasamasukhaṁ sambodhisukhaṁ
 tassa sukhassa nikāmalābhī bhavissati akicchalābhī akasiralābhīti
 ṭhānametaṁ vijjati. So vatānanda bhikkhu saṅgaṇikārāmo saṅgaṇikarato
 saṅgaṇikārāmataṁ anuyutto gaṇārāmo gaṇarato gaṇasammudito
 sāmāyikaṁ vā kantaṁ cetovimuttiṁ upasampajja viharissati asāmāyikaṁ
 vā akuppanti netaṁ ṭhānaṁ vijjati. Yo ca kho so ānanda
 bhikkhu eko gaṇasmā < PTS. M III , 111 >vūpakaṭṭho viharati tassetaṁ bhikkhuno pāṭikaṅkhaṁ
 sāmāyikaṁ vā kantaṁ cetovimuttiṁ upasampajja viharissati asāmāyikaṁ
 vā akuppanti ṭhānametaṁ vijjati. Nāhaṁ ānanda ekaṁ rūpaṁpi
 samanupassāmi yattha rattassa yathābhirattassa rūpassa vipariṇāmaññathābhāvā
 na uppajjeyyuṁ sokaparidevadukkhadomanassupāyāsā.

  *  *  *  *  *  *
  Footnote:1 Po. Yu. saṁbodhasukhaṁ.
-------------------------------------------------
[page 236]
      [346] Ayaṁ kho panānanda vihāro tattha tathāgatena
 abhisambuddho yadidaṁ sabbanimittānaṁ amanasikārā ajjhattaṁ suññataṁ
 upasampajja viharati. Tattha ce ānanda tathāgataṁ iminā vihārena
 viharantaṁ bhagavantaṁ upasaṅkamitāro bhikkhū bhikkhuniyo upāsakā
 upāsikāyo rājāno rājamahāmattā titthiyā titthiyasāvakā tatrānanda
 tathāgato vivekaninneva cittena vivekapoṇena vivekapabbhārena
 vūpakaṭṭhena nekkhammābhiratena byantībhūtena sabbaso āsavaṭṭhāniyehi
 dhammehi aññadatthuṁ uyyojanikapaṭisaṁyuttaṁyeva 1- kathaṁ kattā hoti.
 Tasmātihānanda bhikkhu cepi ākaṅkheyya ajjhattaṁ suññataṁ
 upasampajja vihareyyanti tenānanda bhikkhunā ajjhattameva cittaṁ
 saṇṭhapetabbaṁ sannisādetabbaṁ ekodikātabbaṁ samādahātabbaṁ.
      [347] Kathañcānanda bhikkhu ajjhattameva cittaṁ saṇṭhapeti
 sannisādeti ekodikaroti samādahati. Idhānanda bhikkhu vivicceva
 kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ
 paṭhamaṁ jhānaṁ ... Dutiyaṁ jhānaṁ ... Tatiyaṁ jhānaṁ ... Catutthaṁ jhānaṁ
 upasampajja viharati. Evaṁ kho < PTS. M III , 112 >ānanda bhikkhu ajjhattameva cittaṁ
 saṇṭhapeti sannisādeti ekodikaroti samādahati. So ajjhattaṁ
 suññataṁ manasikaroti. Tassa ajjhattaṁ suññataṁ manasikaroto
 ajjhattaṁ suññatāya cittaṁ na pakkhandati na pasīdati na santiṭṭhati
 nādhimuccati 2-. Evaṁ santametaṁ ānanda bhikkhu evaṁ pajānāti

  *  *  *  *  *  *
  Footnote:1 Yu. uyyojiyapaṭisaṁyuttaṁyeva. 2 Ma. Yu. na vimuccati.
-------------------------------------------------
[page 237]
 Ajjhattaṁ suññataṁ kho me manasikaroto ajjhattaṁ suññatāya
 cittaṁ na pakkhandati na pasīdati na santiṭṭhati nādhimuccatīti.
 Itiha tattha sampajāno hoti. So bahiddhā suññataṁ manasikaroti.
 So ajjhattabahiddhā suññataṁ manasikaroti. So āneñjaṁ
 manasikaroti. Tassa āneñjaṁ manasikaroto āneñjāya cittaṁ na
 pakkhandati na pasīdati na santiṭṭhati nādhimuccati. Evaṁ santametaṁ
 ānanda bhikkhu evaṁ pajānāti āneñjaṁ kho [1]- manasikaroto
 āneñjāya cittaṁ na pakkhandati na pasīdati na santiṭṭhati
 nādhimuccatīti. Itiha tattha sampajāno hoti. Tenānanda bhikkhunā
 tasmiṁyeva purimasmiṁ samādhinimitte ajjhattameva cittaṁ saṇṭhapetabbaṁ
 sannisādetabbaṁ ekodikātabbaṁ samādahātabbaṁ. So ajjhattaṁ
 suññataṁ manasikaroti. Tassa ajjhattaṁ suññataṁ manasikaroto ajjhattaṁ
 suññatāya cittaṁ pakkhandati pasīdati santiṭṭhati vimuccati. Evaṁ
 santametaṁ ānanda bhikkhu evaṁ pajānāti ajjhattaṁ suññataṁ kho
 me manasikaroto ajjhattaṁ suññatāya cittaṁ pakkhandati pasīdati
 santiṭṭhati vimuccatīti. Itiha tattha sampajāno hoti. So
 bahiddhā suññataṁ manasikaroti. So ajjhattabahiddhā suññataṁ
 manasikaroti. So āneñjaṁ manasikaroti. Tassa āneñjaṁ manasikaroto
 āneñjāya 2- cittaṁ pakkhandati pasīdati santiṭṭhati vimuccati.
 Evaṁ santametaṁ ānanda bhikkhu evaṁ pajānāti āneñjaṁ kho

  *  *  *  *  *  *
  Footnote:1 Ma. Yu. etthantare meti atthi.
 2 Yu. ānañjeti dissati. ito paraṁ īdisameva.
-------------------------------------------------
[page 238]
 Me manasikaroto āneñjāya cittaṁ pakkhandati pasīdati santiṭṭhati
 vimuccatīti. Itiha tattha sampajāno hoti.
      [348] Tassa ce ānanda bhikkhuno iminā vihārena viharato
 caṅkamāya cittaṁ namati. So < PTS. M III , 113 >caṅkamati evaṁ maṁ caṅkamantaṁ
 nābhijjhādomanassā pāpakā akusalā dhammā anvāssavissantīti.
 Itiha tattha sampajāno hoti. Tassa ce ānanda bhikkhuno
 iminā vihārena viharato ṭhānāya cittaṁ namati. So tiṭṭhati evaṁ
 maṁ ṭhitaṁ nābhijjhādomanassā pāpakā akusalā dhammā anvāssavissantīti.
 Itiha tattha sampajāno hoti. Tassa ce ānanda
 bhikkhuno iminā vihārena viharato nisajjāya cittaṁ namati. So
 nisīdati evaṁ maṁ nisinnaṁ nābhijjhādomanassā pāpakā akusalā
 dhammā anvāssavissantīti. Itiha tattha sampajāno hoti.
 Tassa ce ānanda bhikkhuno iminā vihārena viharato sayanāya
 cittaṁ namati. So sayati evaṁ maṁ sayantaṁ nābhijjhādomanassā
 pāpakā akusalā dhammā anvāssavissantīti. Itiha tattha sampajāno
 hoti. Tassa ce ānanda bhikkhuno iminā vihārena viharato
 bhāsāya cittaṁ namati. So yāyaṁ kathā hīnā gammā pothujjanikā
 anariyā anatthasañhitā na nibbidāya na virāgāya na nirodhāya na
 upasamāya na abhiññāya na sambodhāya na nibbānāya saṁvattati
 seyyathīdaṁ rājakathā corakathā mahāmattakathā senākathā bhayakathā
-------------------------------------------------
[page 239]
 Yuddhakathā annakathā pānakathā vatthakathā sayanakathā mālākathā
 gandhakathā ñātikathā yānakathā gāmakathā nigamakathā nagarakathā janapadakathā
 itthīkathā sūrakathā visikhākathā kumbhaṭṭhānakathā pubbapetakathā nānattakathā
 lokakkhāyikā samuddakkhāyikā itibhavābhavakathā iti vā evarūpaṁ 1- kathaṁ
 na kathessāmīti. Itiha tattha sampajāno hoti. Yā ca ayaṁ
 ānanda kathā abhisallekhikā cetovicāraṇasappāyā ekantanibbidāya
 virāgāya nirodhāya upasamāya abhiññāya sambodhāya nibbānāya
 saṁvattati seyyathīdaṁ appicchakathā santuṭṭhikathā pavivekakathā
 asaṁsaggakathā viriyārambhakathā sīlakathā samādhikathā paññākathā
 vimuttikathā vimuttiñāṇadassanakathā iti evarūpaṁ kathaṁ kathessāmīti.
 Itiha tattha sampajāno < PTS. M III , 114 >hoti. Tassa ce ānanda bhikkhuno
 iminā vihārena viharato vitakkāya cittaṁ namati. So yeme
 vitakkā hīnā gammā pothujjanikā anariyā anatthasañhitā na
 nibbidāya na virāgāya na nirodhāya na upasamāya na abhiññāya na
 sambodhāya na nibbānāya saṁvattanti seyyathīdaṁ kāmavitakko byāpādavitakko
 vihiṁsāvitakko iti evarūpe vitakke na vitakkessāmīti.
 Itiha tattha sampajāno hoti. Ye ca kho [2]- ānanda vitakkā
 ariyā niyyānikā niyyanti takkarassa sammā dukkhakkhayāya seyyathīdaṁ
 nekkhammavitakko abyāpādavitakko avihiṁsāvitakko. Iti evarūpe
 vitakke vitakkessāmīti. Itiha tattha sampajāno hoti.

  *  *  *  *  *  *
  Footnote:1 Ma. Yu. iti evarūpiṁ. 2 Ma. Yu. etthantare imeti dissati.
-------------------------------------------------
[page 240]
      [349] Pañca kho ime ānanda kāmaguṇā katame pañca cakkhuviññeyyā
 rūpā iṭṭhā kantā manāpā piyarūpā kāmūpasañhitā rajanīyā
 sotaviññeyyā saddā ... Ghānaviññeyyā gandhā ... Jivhāviññeyyā
 rasā ... Kāyaviññeyyā phoṭṭhabbā iṭṭhā kantā manāpā piyarūpā
 kāmūpasañhitā rajanīyā ime kho ānanda pañca kāmaguṇā.
 Yattha bhikkhunā abhikkhaṇaṁ sakaṁ cittaṁ paccavekkhitabbaṁ atthi nu kho
 me imesu pañcasu kāmaguṇesu aññatarasmiṁ vā aññatarasmiṁ vā
 āyatane uppajjati cetaso samudācāroti. Sace ānanda bhikkhu
 paccavekkhamāno evaṁ pajānāti atthi kho me imesu pañcasu
 kāmaguṇesu aññatarasmiṁ vā aññatarasmiṁ vā āyatane uppajjati
 cetaso samudācāroti. Evaṁ santametaṁ ānanda bhikkhu evaṁ
 pajānāti yo kho imesu pañcasu kāmaguṇesu chandarāgo so me
 appahīnoti [1]- sace panānanda bhikkhu paccavekkhamāno evaṁ pajānāti
 natthi kho me imesu pañcasu kāmaguṇesu aññatarasmiṁ vā
 aññatarasmiṁ vā āyatane uppajjati cetaso samudācāroti. Evaṁ
 santametaṁ ānanda bhikkhu evaṁ pajānāti yo kho imesu pañcasu
 kāmaguṇesu chandarāgo so me pahīnoti. Itiha tattha
 sampajāno hoti.
      [350] Pañca kho ime ānanda upādānakkhandhā. Yattha
 bhikkhunā udayabbayānupassinā vihātabbaṁ iti rūpaṁ iti rūpassa

  *  *  *  *  *  *
  Footnote:1 Ma. Yu. etthantare itiha tattha sampajāno < PTS. M III , 115 >hotīti dissanti.
-------------------------------------------------
[page 241]
 Samudayo iti rūpassa atthaṅgamo iti vedanā ... Iti saññā ...
 Iti saṅkhārā ... Iti viññāṇaṁ iti viññāṇassa samudayo iti
 viññāṇassa atthaṅgamoti. Tassa imesu pañcasu upādānakkhandhesu
 udayabbayānupassino viharato yo pañcasu upādānakkhandhesu asmimāno
 so pahīyati. Evaṁ santametaṁ ānanda bhikkhu evaṁ pajānāti yo
 kho me pañcasu upādānakkhandhesu asmimāno so me pahīnoti.
 Itiha tattha sampajāno hoti. Ime kho te ānanda dhammā
 ekantakusalāyatikā ariyā lokuttarā anavakkantā pāpimatā. Taṁ
 kiṁ maññasi ānanda kaṁ atthavasaṁ sampassamāno arahati sāvako
 satthāraṁ anubandhituṁ apipayujjamānoti. Bhagavaṁmūlakā no bhante
 dhammā bhagavaṁnettikā bhagavaṁpaṭisaraṇā sādhu vata bhante bhagavantaṁyeva
 paṭibhātu etassa bhāsitassa attho bhagavato sutvā bhikkhū
 dhāressantīti.
      [351] Na kho ānanda arahati sāvako satthāraṁ anubandhituṁ yadidaṁ
 suttageyyaveyyākaraṇassa sotuṁ 1- taṁ kissa hetu dīgharattassa hi
 vo ānanda dhammā sutā dhatā vacasā paricitā manasānupekkhitā
 diṭṭhiyā supaṭividdhā. Yā ca kho ayaṁ ānanda kathā abhisallekhikā
 cetovicāraṇasappāyā ekantanibbidāya virāgāya nirodhāya upasamāya
 abhiññāya sambodhāya nibbānāya saṁvattati seyyathīdaṁ appicchakathā
 santuṭṭhikathā pavivekakathā asaṁsaggakathā viriyārambhakathā sīlakathā

  *  *  *  *  *  *
  Footnote:1 Ma. suttaṁ geyyaṁ veyyākaraṇaṁ tassa hetu. Yu. suttaṁ geyyaṁ veyyākaraṇassa
 hetu.
-------------------------------------------------
[page 242]
 Samādhikathā paññākathā vimuttikathā vimuttiñāṇadassanakathā evarūpiyā
 kho ānanda kathāya sotuṁ 1- arahati sāvako satthāraṁ anubandhituṁ
 apipayujjamānoti. Evaṁ sante ānanda ācariyūpaddavo hoti
 evaṁ sante antevāsūpaddavo hoti evaṁ sante brahmacārūpaddavo 2-
 hoti.
      [352] Kathañcānanda ācariyūpaddavo hoti. Idhānanda ekacco
 satthā < PTS. M III , 116 >vivittaṁ senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ
 susānaṁ vanapatthaṁ abbhokāsaṁ palālapuñjaṁ. Tassa tathāvūpakaṭṭhassa
 viharato anvāvaṭṭanti brāhmaṇagahapatikā negamā ceva jānapadā ca.
 So anvāvaṭṭesu 3- brāhmaṇagahapatikesu negamesu ceva jānapadesu
 ca mucchaṁ 4- nikāmayati gedhaṁ āpajjati āvaṭṭati bāhullāya.
 Ayaṁ vuccatānanda upaddavo 5- ācariyo ācariyūpaddavena. Avadhiṁsu naṁ
 pāpakā akusalā dhammā saṅkilesikā ponobbhavikā sadarā
 dukkhavipākā āyatiṁ jātijarāmaraṇīyā. Evaṁ kho ānanda
 ācariyūpaddavo hoti.
      [353] Kathañcānanda antevāsūpaddavo hoti. Tasseva kho
 panānanda satthu sāvako tassa satthu vivekamanubrūhayamāno vivittaṁ
 senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ susānaṁ
 vanapatthaṁ abbhokāsaṁ palālapuñjaṁ. Tassa tathāvūpakaṭṭhassa viharato
 anvāvaṭṭanti brāhmaṇagahapatikā negamā ceva jānapadā ca. So

  *  *  *  *  *  *
  Footnote:1 Ma. Yu. hetu. 2 brahmacariyūpaddavo. 3 Ma. anvāvaṭṭantesu.
 4 Yu. mucchati. 5 Yu. upadduto.
-------------------------------------------------
[page 243]
 Anvāvaṭṭesu brāhmaṇagahapatikesu negamesu ceva jānapadesu ca
 mucchaṁ nikāmayati gedhaṁ āpajjati āvaṭṭati bāhullāya. Ayaṁ
 vuccatānanda upaddavo antevāsī antevāsūpaddavena. Avadhiṁsu naṁ
 pāpakā akusalā dhammā saṅkilesikā ponobbhavikā sadarā
 dukkhavipākā āyatiṁ jātijarāmaraṇīyā. Evaṁ kho ānanda
 antevāsūpaddavo hoti.
      [354] Kathañcānanda brahmacārūpaddavo hoti. Idhānanda
 tathāgato loke uppajjati arahaṁ sammāsambuddho vijjācaraṇasampanno
 sugato lokavidū anuttaro purisadammasārathi satthā
 devamanussānaṁ buddho bhagavā. So vivittaṁ senāsanaṁ bhajati araññaṁ
 rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ
 palālapuñjaṁ. Tassa tathāvūpakaṭṭhassa viharato anvāvaṭṭanti
 brāhmaṇagahapatikā negamā ceva jānapadā ca. So anvāvaṭṭesu
 brāhmaṇagahapatikesu negamesu ceva < PTS. M III , 117 >jānapadesu ca na mucchaṁ nikāmayati na
 gedhaṁ āpajjati na āvaṭṭati bāhullāya. Tasseva kho panānanda satthu
 sāvako tassa satthu vivekamanubrūhayamāno 1- vivittaṁ senāsanaṁ bhajati
 araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ
 palālapuñjaṁ. Tassa tathāvūpakaṭṭhassa viharato anvāvaṭṭanti
 brāhmaṇagahapatikā negamā ceva jānapadā ca. So anvāvaṭṭesu
 brāhmaṇagahapatikesu negamesu ceva jānapadesu ca mucchaṁ nikāmayati

  *  *  *  *  *  *
  Footnote:1 Yu. vivekamanuyutto brūhayamāno.
-------------------------------------------------
[page 244]
 Gedhaṁ āpajjati āvaṭṭati bāhullāya. Ayaṁ vuccati ānanda upaddavo
 brahmacārī brahmacārūpaddavena. Avadhiṁsu naṁ pāpakā akusalā dhammā
 saṅkilesikā ponobbhavikā sadarā dukkhavipākā āyatiṁ jātijarāmaraṇīyā.
 Evaṁ kho ānanda brahmacārūpaddavo hoti. Tatrānanda
 yo ceva ācariyūpaddavo yo ca antevāsūpaddavo ayaṁ tehi
 brahmacārūpaddavo dukkhavipākataro ceva kaṭukavipākataro ca apica
 vinipātāya saṁvattati. Tasmātiha maṁ ānanda mittavatāya samudācaratha
 mā sapattavatāya taṁ vo bhavissati dīgharattaṁ hitāya sukhāya.
      [355] Kathañcānanda satthāraṁ sāvakā sapattavatāya samudācaranti
 no mittavatāya. Idhānanda satthā sāvakānaṁ dhammaṁ deseti
 anukampako hitesī anukampaṁ upādāya idaṁ vo hitāya idaṁ
 vo sukhāyāti. Tassa sāvakā na sussusanti 1- na sotaṁ odahanti
 na aññā cittaṁ 2- upaṭṭhapenti vokkamma ca satthu sāsanaṁ 3-
 vattanti. Evaṁ kho ānanda satthāraṁ sāvakā sapattavatāya
 samudācaranti no mittavatāya.
      [356] Kathañcānanda satthāraṁ sāvakā mittavatāya samudācaranti
 no sapattavatāya. Idhānanda satthā sāvakānaṁ dhammaṁ deseti
 anukampako hitesī anukampaṁ upādāya idaṁ vo hitāya idaṁ vo
 sukhāyāti. Tassa sāvakā sussusanti sotaṁ odahanti aññā

  *  *  *  *  *  *
  Footnote:1 Po. Ma. Yu. sussūsanti. 2 Yu. aññaṁ cittanti dissati. na iti na dissati.
 3 Ma. Yu. sāsanāti dissati.
-------------------------------------------------
[page 245]
 Cittaṁ 1- upaṭṭhapenti na ca vokkamma satthu sāsanaṁ vattanti.
 Evaṁ kho < PTS. M III , 118 >ānanda satthāraṁ sāvakā mittavatāya samudācaranti no
 sapattavatāya. Tasmātiha maṁ ānanda mittavatāya samudācaratha mā
 sapattavatāya taṁ vo bhavissati dīgharattaṁ hitāya sukhāyāti. Na
 te 2- ahaṁ ānanda tathā parakkamissāmi yathā kumbhakāro āmake
 āmakamatte. Niggayhaniggayhāhaṁ ānanda vakkhāmi pavayhapavayhāhaṁ
 ānanda vakkhāmi yo sāro so ṭhassatīti.
      Idamavoca bhagavā attamano āyasmā ānando bhagavato
 bhāsitaṁ abhinandīti.
                  Mahāsuññatasuttaṁ niṭṭhitaṁ dutiyaṁ.
                        ---------

  *  *  *  *  *  *
  Footnote:1 Yu. na aññaṁ cittanti dissati. 2 Ma. Yu. vo.
-------------------------------------------------
[page 246]
                     Acchariyabbhūtadhammasuttaṁ
      [357] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho sambahulānaṁ bhikkhūnaṁ
 pacchābhattaṁ piṇḍapātapaṭikkantānaṁ upaṭṭhānasālāyaṁ sannisinnānaṁ
 sannipatitānaṁ ayamantarākathā udapādi acchariyaṁ āvuso abbhūtaṁ
 āvuso tathāgatassa mahiddhikatā mahānubhāvakatā yatra hi nāma
 tathāgato atīte buddhe parinibbute chinnapapañce chinnavaṭṭume
 pariyādinnavaṭṭe sabbadukkhavītivatte jānissati evaṁjaccā te
 bhagavanto ahesuṁ itipi evaṁnāmā te bhagavanto ahesuṁ itipi
 evaṁgottā te bhagavanto ahesuṁ itipi evaṁsīlā te bhagavanto
 ahesuṁ itipi evaṁdhammā te bhagavanto ahesuṁ itipi evaṁpaññā
 te bhagavanto ahesuṁ itipi evaṁvihārī te bhagavanto ahesuṁ itipi
 evaṁvimuttā te bhagavanto ahesuṁ itipīti. Evaṁ vutte āyasmā
 ānando te bhikkhū etadavoca acchariyā ceva āvuso tathāgatā
 acchariyadhammasamannāgatā ca < PTS. M III , 119 >abbhūtā ceva āvuso tathāgatā
 abbhūtadhammasamannāgatā cāti. Ayañca hidaṁ tesaṁ bhikkhūnaṁ ayaṁ 1-
 antarākathā vippakatā hoti.
      [358] Atha bhagavā sāyaṇhasamayaṁ paṭisallānā vuṭṭhito
 yenupaṭṭhānasālā tenupasaṅkami upasaṅkamitvā paññatte āsane

  *  *  *  *  *  *
  Footnote:1 ayaṁsaddo sabbattha natthi.
-------------------------------------------------
[page 247]
 Nisīdi. Nisajja kho bhagavā bhikkhū āmantesi kāya nuttha bhikkhave
 etarahi kathāya sannisinnā kā ca pana vo antarākathā vippakatāti.
 Idha bhante amhākaṁ pacchābhattaṁ piṇḍapātapaṭikkantānaṁ upaṭṭhānasālāyaṁ
 sannisinnānaṁ sannipatitānaṁ ayamantarākathā udapādi acchariyaṁ
 āvuso abbhūtaṁ āvuso tathāgatassa mahiddhikatā mahānubhāvakatā
 yatra hi nāma tathāgato atīte buddhe parinibbute chinnapapañce
 chinnavaṭṭume pariyādinnavaṭṭe sabbadukkhavītivatte jānissati 1- evaṁjaccā
 te bhagavanto ahesuṁ itipi evaṁnāmā ... Evaṁgottā ...
 Evaṁsīlā ... Evaṁdhammā ... Evaṁpaññā ... Evaṁvihārī ... Evaṁvimuttā
 te bhagavanto ahesuṁ itipīti evaṁ vutte bhante āyasmā ānando
 amhe etadavoca acchariyā ceva āvuso tathāgatā acchariyadhammasamannāgatā
 ca abbhūtā ceva āvuso tathāgatā abbhūtadhammasamannāgatā
 cāti ayaṁ kho no bhante antarākathā vippakatā
 atha bhagavā anuppattoti.
      [359] Atha kho bhagavā āyasmantaṁ ānandaṁ āmantesi
 tasmātiha taṁ ānanda bhiyyoso mattāya paṭibhantu tathāgatassa
 acchariyā abbhūtadhammāti.
      [360] Sammukhā metaṁ bhante bhagavato sutaṁ sammukhā paṭiggahitaṁ
 sato sampajāno ānanda bodhisatto tusitaṁ kāyaṁ upapajjīti.
 Yampi bhante sato sampajāno bodhisatto tusitaṁ kāyaṁ upapajji

  *  *  *  *  *  *
  Footnote:1 Po. anussarissati.
-------------------------------------------------
[page 248]
 Idaṁpahaṁ bhante bhagavato acchariyaṁ abbhūtadhammaṁ dhāremi.
      [361] Sammukhā metaṁ bhante bhagavato sutaṁ sammukhā paṭiggahitaṁ
 sato sampajāno ānanda bodhisatto tusite kāye aṭṭhāsīti.
 Yampi bhante sato sampajāno bodhisatto tusite kāye aṭṭhāsi
 idaṁpahaṁ bhante bhagavato acchariyaṁ abbhūtadhammaṁ dhāremi.
      [362] Sammukhā metaṁ bhante bhagavato sutaṁ sammukhā paṭiggahitaṁ
 yāvatāyukaṁ ānanda bodhisatto tusite kāye aṭṭhāsīti. Yampi
 bhante yāvatāyukaṁ bodhisatto tusite kāye aṭṭhāsi idaṁpahaṁ
 bhante bhagavato acchariyaṁ abbhūtadhammaṁ dhāremi.
      [363] Sammukhā metaṁ bhante bhagavato sutaṁ sammukhā paṭiggahitaṁ
 sato sampajāno ānanda < PTS. M III , 120 >bodhisatto tusitā kāyā cavitvā mātu
 kucchiṁ okkamīti. Yampi bhante sato sampajāno bodhisatto
 tusitā kāyā cavitvā mātu kucchiṁ okkami idaṁpahaṁ bhante
 .pe. Dhāremi.
      [364] Sammukhā metaṁ bhante bhagavato sutaṁ sammukhā paṭiggahitaṁ
 yadā ānanda bodhisatto tusitā kāyā cavitvā mātu kucchiṁ
 okkamati atha sadevake loke samārake sabrahmake sassamaṇabrāhmaṇiyā
 pajāya sadevamanussāya appamāṇo oḷāro obhāso
 pātubhavati atikkammeva devānaṁ devānubhāvaṁ yāpi tā lokantarikā
 aghā asaṁvutā andhakārā andhakāratimisā yatthapime candimasuriyā [1]-

  *  *  *  *  *  *
  Footnote:1 evaṁ mahiddhikā.
-------------------------------------------------
[page 249]
 Evaṁmahānubhāvā ābhāya nānubhonti tatthapi appamāṇo oḷāro
 obhāso pātubhavati atikkammeva devānaṁ devānubhāvaṁ yepi tattha
 sattā upapannā tepi tenobhāsena aññamaññassa 1- jānanti
 aññepi kira bho santi sattā idhūpapannāti ayañca dasasahassī
 lokadhātu saṅkampati sampakampati sampavedhati appamāṇo ca oḷāro
 obhāso loke pātubhavati atikkammeva devānaṁ devānubhāvanti. Yampi
 bhante .pe. Idaṁpahaṁ bhante bhagavato acchariyaṁ abbhūtadhammaṁ dhāremi.
      [365] Sammukhā metaṁ bhante bhagavato sutaṁ sammukhā paṭiggahitaṁ
 yadā ānanda bodhisatto mātu kucchiṁ okkanto hoti cattāro
 naṁ devaputtā catuddisārakkhāya 2- upagacchanti mā naṁ 3- bodhisattaṁ
 vā bodhisattamātaraṁ vā manusso vā amanusso vā koci vā
 vihesesīti 4-. Yampi bhante .pe. Idampahaṁ bhante bhagavato
 acchariyaṁ abbhūtadhammaṁ dhāremi.
      [366] Sammukhā metaṁ bhante bhagavato sutaṁ sammukhā paṭiggahitaṁ
 yadā ānanda bodhisatto mātu kucchiṁ okkanto hoti pakatiyā
 sīlavatī bodhisattamātā hoti viratā pāṇātipātā viratā
 adinnādānā viratā kāmesumicchācārā viratā musāvādā viratā
 surāmerayamajjapamādaṭṭhānāti. Yampi bhante .pe. Idampahaṁ bhante
 bhagavato < PTS. M III , 121 >acchariyaṁ abbhūtadhammaṁ dhāremi.
      [367] Sammukhā metaṁ bhante bhagavato sutaṁ sammukhā paṭiggahitaṁ

  *  *  *  *  *  *
  Footnote:1 sabbattha aññamaññaṁ sañjānanti. 2 Po. Ma. cātuddisaṁ ārakkhāya.
 3 Yu. mā naṁ kho. 4 sabbattha vihethesīti.
-------------------------------------------------
[page 250]
 Yadā ānanda bodhisatto mātu kucchiṁ okkanto hoti na
 bodhisattamātu purisesu mānasaṁ uppajjati 1- kāmaguṇopasañhitaṁ
 anatikkamaniyā ca bodhisattamātā hoti kenaci purisena rattacittenāti.
 Yampi bhante .pe. Bhagavato acchariyaṁ abbhūtadhammaṁ dhāremi.
      [368] Sammukhā metaṁ bhante bhagavato sutaṁ sammukhā paṭiggahitaṁ
 yadā ānanda bodhisatto mātu kucchiṁ okkanto hoti lābhinī
 bodhisattamātā hoti pañcannaṁ kāmaguṇānaṁ sā pañcahi
 kāmaguṇehi samappitā samaṅgībhūtā paricāretīti. Yampi bhante .pe.
 Idampahaṁ bhante bhagavato acchariyaṁ abbhūtadhammaṁ dhāremi.
      [369] Sammukhā metaṁ bhante bhagavato sutaṁ sammukhā paṭiggahitaṁ
 yadā ānanda bodhisatto mātu kucchiṁ okkanto hoti na
 bodhisattamātu kocideva ābādho uppajjati sukhinī bodhisattamātā
 hoti akilantakāyā bodhisattañca bodhisattamātā tirokucchigataṁ passati
 sabbaṅgapaccaṅgaṁ ahinindriyaṁ 2-. Seyyathāpi ānanda maṇi veḷuriyo
 subho jotimā 3- aṭṭhaṁso suparikammakato. Tatrassa suttaṁ āvutaṁ
 nīlaṁ vā pītaṁ vā lohitakaṁ vā odātaṁ vā paṇḍusuttaṁ vā.
 Tamenaṁ cakkhumā puriso hatthe karitvā paccavekkheyya ayaṁ kho
 maṇi veḷuriyo subho jotimā 3- aṭṭhaṁso suparikammakato. Tatridaṁ
 suttaṁ āvutaṁ nīlaṁ vā pītaṁ vā lohitakaṁ vā odātaṁ vā paṇḍusuttaṁ
 vāti evameva kho ānanda yadā bodhisatto mātu kucchiṁ okkanto

  *  *  *  *  *  *
  Footnote:1 Po. Ma. upapajjati. 2 Yu. abhinindriyaṁ. 3 Po. Ma. Yu. jātimā.
-------------------------------------------------
[page 251]
 Hoti na bodhisattamātu kocideva ābādho uppajjati sukhinī
 bodhisattamātā hoti akilantakāyā bodhisattañca bodhisattamātā
 tirokucchigataṁ passati sabbaṅgapaccaṅgaṁ ahinindriyanti 1-. Yampi bhante
 .pe. < PTS. M III , 122 >Idampahaṁ bhante bhagavato acchariyaṁ abbhūtadhammaṁ dhāremi.
      [370] Sammukhā metaṁ bhante bhagavato sutaṁ sammukhā paṭiggahitaṁ
 sattāhaṁ jāte ānanda bodhisatte bodhisattamātā kālaṁ karoti
 tusitakāyaṁ upapajjatīti. Yampi bhante .pe. Idampahaṁ bhante
 bhagavato acchariyaṁ abbhūtadhammaṁ dhāremi.
      [371] Sammukhā metaṁ bhante bhagavato sutaṁ sammukhā paṭiggahitaṁ
 yathā kho panānanda aññā itthikā nava vā dasa vā māse
 gabbhaṁ kucchinā pariharitvā vijāyanti na hevaṁ bodhisattaṁ
 bodhisattamātā vijāyati daseva māsāni bodhisattaṁ bodhisattamātā
 kucchinā pariharitvā vijāyatīti. Yampi bhante .pe. Idampahaṁ
 bhante bhagavato acchariyaṁ abbhūtadhammaṁ dhāremi.
      [372] Sammukhā metaṁ bhante bhagavato sutaṁ sammukhā paṭiggahitaṁ
 yathā kho panānanda aññā itthikā nisinnā vā nipannā vā
 vijāyanti na hevaṁ bodhisattaṁ bodhisattamātā vijāyati ṭhitāva
 bodhisattaṁ bodhisattamātā vijāyatīti. Yampi bhante .pe. Idampahaṁ
 bhante bhagavato acchariyaṁ abbhūtadhammaṁ dhāremi.
      [373] Sammukhā metaṁ bhante bhagavato sutaṁ sammukhā paṭiggahitaṁ

  *  *  *  *  *  *
  Footnote:1 Yu. abhinindriyaṁ.
-------------------------------------------------
[page 252]
 Yadā ānanda bodhisatto mātu kucchimhā nikkhamati devā paṭhamaṁ
 paṭiggaṇhanti pacchā manussāti. Yampi bhante .pe. Idampahaṁ
 bhante bhagavato acchariyaṁ abbhūtadhammaṁ dhāremi.
      [374] Sammukhā metaṁ bhante bhagavato sutaṁ sammukhā paṭiggahitaṁ
 yadā ānanda bodhisatto mātu kucchimhā nikkhamati appattova
 bodhisatto paṭhaviṁ hoti cattāro naṁ devaputtā paṭiggahetvā
 mātu puratova ṭhapenti attamanā devī hotu 1- mahesakkho te
 putto uppannoti. Yampi bhante .pe. Idampahaṁ bhante
 bhagavato acchariyaṁ abbhūtadhammaṁ dhāremi.
      [375] Sammukhā metaṁ bhante bhagavato sutaṁ sammukhā paṭiggahitaṁ
 yadā ānanda bodhisatto mātu kucchimhā nikkhamati atha
 visuddhova 2- nikkhamati amakkhito < PTS. M III , 123 >uddena amakkhito semhena amakkhito
 ruhirena amakkhito pubbena amakkhito kenaci asucinā suddho
 visuddho 2-. Seyyathāpi ānanda maṇiratanaṁ kāsikavatthe nikkhittaṁ
 neva maṇiratanaṁ kāsikavatthaṁ makkheti nāpi kāsikavatthaṁ maṇiratanaṁ
 makkheti taṁ kissa hetu ubhinnaṁ suddhattā evameva kho
 ānanda yadā bodhisatto mātu kucchimhā nikkhamati visuddho
 nikkhamati amakkhito uddena amakkhito semhena .pe. Amakkhito
 kenaci asucinā suddho visuddhoti. Yampi bhante .pe. Idampahaṁ
 bhante bhagavato acchariyaṁ abbhūtadhammaṁ dhāremi.

  *  *  *  *  *  *
  Footnote:1 Ma. Yu. hohi. 2 Ma. Yu. visadova.
-------------------------------------------------
[page 253]
      [376] Sammukhā metaṁ bhante bhagavato sutaṁ sammukhā paṭiggahitaṁ
 yadā ānanda bodhisatto mātu kucchimhā nikkhamati dve udakassa
 dhārā antalikkhā pātubhavanti ekā sītassa ekā uṇhassa yena
 bodhisattassa udakakiccaṁ karoti 1- mātu cāti. Yampi bhante .pe.
 Idampahaṁ bhante bhagavato acchariyaṁ abbhūtadhammaṁ dhāremi.
      [377] Sammukhā metaṁ bhante bhagavato sutaṁ sammukhā paṭiggahitaṁ
 sampatijāto ānanda bodhisatto samehi pādehi paṭhaviyaṁ 2- patiṭṭhahitvā
 uttarābhimukho sattapadavītihārena gacchati setamhi chatte anuhīramāne 3-
 sabbā ca disā viloketi āsabhiñca vācaṁ bhāsati aggohamasmi
 lokassa jeṭṭhohamasmi lokassa seṭṭhohamasmi lokassa ayamantimā
 jāti natthidāni punabbhavoti. Yampi bhante .pe. Idampahaṁ
 bhante bhagavato acchariyaṁ abbhūtadhammaṁ dhāremi.
      [378] Sammukhā metaṁ bhante bhagavato sutaṁ sammukhā paṭiggahitaṁ
 yadā ānanda bodhisatto mātu kucchimhā nikkhamati atha sadevake
 loke samārake sabrahmake sassamaṇabrāhmaṇiyā pajāya
 sadevamanussāya appamāṇo oḷāro obhāso loke pātubhavati
 atikkammeva devānaṁ devānubhāvaṁ yāpi tā lokantarikā aghā asaṁvutā
 andhakārā andhakāratimisā yatthapime candimasuriyā < PTS. M III , 124 >evaṁmahiddhikā
 evaṁmahānubhāvā ābhāya nānubhonti tatthapi appamāṇo oḷāro
 obhāso loke pātubhavati atikkammeva devānaṁ devānubhāvaṁ yepi

  *  *  *  *  *  *
  Footnote:1 Ma. Yu. karonti. 2 Yu. paṭhaviyantisaddo natthi. 3 Po. anuhiriyamāne
 Ma. anudhāriyamāne. Yu. anubhīramāne.
-------------------------------------------------
[page 254]
 Tattha sattā upapannā tepi tenobhāsena aññamaññaṁ sañjānanti
 aññepi kira bho santi sattā idhūpapannāti ayaṁ kho dasasahassī
 lokadhātu saṅkampati sampakampati sampavedhati appamāṇo ca oḷāro
 obhāso loke pātubhavati atikkammeva devānaṁ devānubhāvanti.
 Yampi bhante .pe. Idampahaṁ bhante bhagavato acchariyaṁ abbhūtadhammaṁ
 dhāremīti.
      [379] Tasmātiha tvaṁ ānanda idampi tathāgatassa acchariyaṁ
 abbhūtadhammaṁ dhārehīti. Idhānanda tathāgatassa viditā vedanā
 uppajjanti viditā upaṭṭhahanti viditā abbhatthaṁ gacchanti viditā
 saññā ... Viditā vitakkā uppajjanti viditā upaṭṭhahanti viditā
 abbhatthaṁ gacchanti. Idampi kho tvaṁ ānanda tathāgatassa acchariyaṁ
 abbhūtadhammaṁ dhārehīti. Yampi bhante bhagavato viditā vedanā
 uppajjanti viditā upaṭṭhahanti viditā abbhatthaṁ gacchanti. Viditā
 saññā ... Viditā vitakkā uppajjanti viditā upaṭṭhahanti viditā
 abbhatthaṁ gacchanti. Idampahaṁ bhante bhagavato acchariyaṁ abbhūtadhammaṁ
 dhāremīti.
      Idamavoca āyasmā ānando. Samanuñño satthā ahosi.
 Attamanā te bhikkhū āyasmato ānandassa bhāsitaṁ abhinandunti.
                Acchariyabbhūtadhammasuttaṁ niṭṭhitaṁ tatiyaṁ.
                       -----------
-------------------------------------------------
[page 255]
                  Bakkulattheracchariyabbhūtasuttaṁ 1-
      [380] Evamme sutaṁ ekaṁ samayaṁ āyasmā bakkulo 2- rājagahe
 viharati veḷuvane kalandakanivāpe. < PTS. M III , 125 >Atha kho acelo kassapo
 āyasmato bakkulassa purāṇagihisahāyo yenāyasmā bakkulo
 tenupasaṅkami upasaṅkamitvā āyasmatā bakkulena saddhiṁ sammodi
 sammodanīyaṁ kathaṁ sārāṇīyaṁ vītisāretvā ekamantaṁ nisīdi.
 Ekamantaṁ nisinno kho acelo kassapo āyasmantaṁ bakkulaṁ etadavoca
 kīvaciraṁ pabbajitosi āvuso bakkulāti. Asīti me āvuso vassāni
 pabbajitassāti. Imehi pana te āvuso bakkula asītiyā vassehi
 katikkhattuṁ methuno dhammo paṭisevitoti.
      [381] Na kho maṁ āvuso kassapa evaṁ pucchitabbaṁ imehi pana
 te āvuso bakkula asītiyā vassehi katikkhattuṁ methuno dhammo
 paṭisevitoti evañca kho maṁ āvuso kassapa pucchitabbaṁ imehi pana
 te āvuso bakkula asītiyā vassehi katikkhattuṁ kāmasaññā
 uppannapubbāti. [3]- Asīti me āvuso 4- vassāni pabbajitassa
 nābhijānāmi kāmasaññaṁ uppannapubbanti. Yampāyasmā bakkulo
 asītiyā vassehi nābhijānāti kāmasaññaṁ uppannapubbaṁ idampi mayaṁ
 āyasmato bakkulassa acchariyaṁ abbhūtadhammaṁ dhārema. Asīti me

  *  *  *  *  *  *
  Footnote:1 Yu. bakkulasuttanti dissati. 2 Po. bakulo Ma. bākulo. 3 Yu. etthantare
 imehi pana te āvuso bakkula asītiyā vassehi katikkhattuṁ kāmasaññā
 uppannapubbātīti dissati. 4 kassapa.
-------------------------------------------------
[page 256]
 Āvuso vassāni pabbajitassa nābhijānāmi byāpādasaññaṁ ...
 Vihiṁsāsaññaṁ uppannapubbaṁ yampāyasmā bakkulo asītiyā vassehi
 nābhijānāti vihiṁsāsaññaṁ uppannapubbaṁ idampi mayaṁ āyasmato
 bakkulassa acchariyaṁ abbhūtadhammaṁ dhārema.
      [382] Asīti me āvuso vassāni pabbajitassa nābhijānāmi
 kāmavitakkaṁ uppannapubbaṁ. Yampāyasmā bakkulo asītiyā vassehi
 nābhijānāti kāmavitakkaṁ uppannapubbaṁ idampi mayaṁ āyasmato
 bakkulassa acchariyaṁ abbhūtadhammaṁ dhārema. Asīti me āvuso
 vassāni pabbajitassa nābhijānāmi byāpādavitakkaṁ ... Vihiṁsāvitakkaṁ
 uppannapubbaṁ. Yampāyasmā bakkulo asītiyā vassehi nābhijānāti
 vihiṁsāvitakkaṁ uppannapubbaṁ idampi mayaṁ āyasmato bakkulassa
 acchariyaṁ < PTS. M III , 126 >abbhūtadhammaṁ dhārema.
      [383] Asīti me āvuso vassāni pabbajitassa nābhijānāmi
 gahapaticīvaraṁ sāditā. Yampāyasmā bakkulo asītiyā vassehi
 nābhijānāmi gahapaticīvaraṁ sāditā idampi mayaṁ āyasmato bakkulassa
 acchariyaṁ abbhūtadhammaṁ dhārema. Asīti me āvuso vassāni pabbajitassa
 nābhijānāmi satthena cīvaraṁ chinditā ... Nābhijānāmi sūciyā cīvaraṁ
 sibbitā ... Nābhijānāmi rajanāya cīvaraṁ rajitā ... Nābhijānāmi kaṭhine
 cīvaraṁ sibbitā ... Nābhijānāmi sabrahmacārīnaṁ 1- cīvarakammaṁ vicāritā ...
 Nābhijānāmi nimantanaṁ sāditā ... Nābhijānāmi evarūpaṁ cittaṁ uppannapubbaṁ

  *  *  *  *  *  *
  Footnote:1 Yu. sabrahmacārī cīvarakamme byāpāritā.
-------------------------------------------------
[page 257]
 Aho vata maṁ koci nimanteyyāti .pe. Nābhijānāmi
 antaraghare nisīditā ... Nābhijānāmi antaraghare bhuñjitā ... Nābhijānāmi
 mātugāmassa anubyañjanaso nimittaṁ gahetā ... Nābhijānāmi mātugāmassa
 dhammaṁ desitā antamaso catuppadampi gāthaṁ ... Nābhijānāmi
 bhikkhunūpassayaṁ upasaṅkamitā ... Nābhijānāmi bhikkhuniyā dhammaṁ desitā ...
 Nābhijānāmi sikkhamānāya dhammaṁ desitā ... Nābhijānāmi sāmaṇerāya
 dhammaṁ desitā ... Nābhijānāmi pabbājetā ... Nābhijānāmi
 upasampādetā ... Nābhijānāmi nissayaṁ detā ... Nābhijānāmi sāmaṇeraṁ
 upaṭṭhāpetā ... Nābhijānāmi jantāghare nahāyitā ... Nābhijānāmi
 cuṇṇena nahāyitā ... Nābhijānāmi sabrahmacārigattaparikammaṁ 1-
 sāditā ... Nābhijānāmi ābādhaṁ uppannapubbaṁ antamaso gaddūhanamattampi ...
 Nābhijānāmi bhesajjaṁ pariharitā 2- antamaso haritakīkhaṇḍampi ...
 Nābhijānāmi apassenakaṁ apasayitā 3- ... Nābhijānāmi
 seyyaṁ kappetā. Yampāyasmā bakkulo asītiyā vassehi
 nābhijānāmi seyyaṁ kappetā idampi mayaṁ āyasmato bakkulassa
 acchariyaṁ abbhūtadhammaṁ dhārema.
      [384] Asīti me āvuso vassāni pabbajitassa nābhijānāmi
 gāmantasenāsane vassaṁ upagantā. Yampāyasmā bakkulo asītiyā
 vassehi nābhijānāti gāmantasenāsane vassaṁ upagantā idampi mayaṁ
 āyasmato bakkulassa acchariyaṁ abbhūtadhammaṁ dhārema. Sattāhameva

  *  *  *  *  *  *
  Footnote:1 Yu. kamme byāpajjitā. Ma. vicāritā. 2 Ma. upaharitā. 3 Yu. apassetā.
-------------------------------------------------
[page 258]
 Kho ahaṁ āvuso sāraṇo 1- raṭṭhapiṇḍaṁ bhuñjiṁ atha aṭṭhamiyaṁ aññā
 udapādi. Yampāyasmā bakkulo sattāhameva sāraṇo raṭṭhapiṇḍaṁ
 bhuñji atha aṭṭhamiyaṁ aññā udapādi idampi mayaṁ āyasmato
 bakkulassa acchariyaṁ abbhūtadhammaṁ dhārema.
      [385] Labheyyāhaṁ āvuso bakkula imasmiṁ dhammavinaye pabbajjaṁ
 labheyyaṁ upasampadanti. Alattha kho acelo kassapo imasmiṁ
 dhammavinaye pabbajjaṁ alattha upasampadaṁ. Acirūpasampanno kho
 panāyasmā kassapo eko vūpakaṭṭho appamatto ātāpī pahitatto
 viharanto na cirasseva yassatthāya kulaputtā sammadeva agārasmā
 anagāriyaṁ pabbajanti tadanuttaraṁ brahmacariyapariyosānaṁ diṭṭheva dhamme
 sayaṁ abhiññā sacchikatvā upasampajja vihāsi khīṇā jāti vusitaṁ
 brahmacariyaṁ kataṁ karaṇīyaṁ nāparaṁ itthattāyāti abbhaññāsi.
 Aññataro kho panāyasmā kassapo arahataṁ ahosi.
      [386] Atha kho āyasmā bakkulo aparena samayena apāpuraṇaṁ
 ādāya vihārena vihāraṁ upasaṅkamitvā evamāha abhikkamathāyasmanto
 abhikkamathāyasmanto ajja me parinibbānaṁ bhavissatīti. Yampāyasmā
 bakkulo apāpuraṇaṁ ādāya vihārena vihāraṁ upasaṅkamitvā
 evamāha abhikkamathāyasmanto abhikkamathāyasmanto ajja me
 parinibbānaṁ bhavissatīti idampi mayaṁ āyasmato bakkulassa acchariyaṁ
 abbhūtadhammaṁ dhāremāti.

  *  *  *  *  *  *
  Footnote:1 < PTS. M III , 128 >Po. Ma. saraṇo. Yu. sāṇo. ito paraṁ īdisameva.
-------------------------------------------------
[page 259]
      [387] Atha kho āyasmā bakkulo majjhe bhikkhusaṅghassa
 nisinnako parinibbāyi. Yampāyasmā bakkulo majjhe bhikkhusaṅghassa
 nisinnako parinibbāyi idampi mayaṁ āyasmato bakkulassa acchariyaṁ
 abbhūtadhammaṁ dhāremāti.
             Bakkulattheracchariyabbhūtasuttaṁ niṭṭhitaṁ catutthaṁ.
                      ------------
-------------------------------------------------
[page 260]
                        Dantabhūmisuttaṁ
      [388] Evamme sutaṁ ekaṁ samayaṁ bhagavā rājagahe viharati veḷuvane
 kalandakanivāpe. Tena kho pana samayena aciravato samaṇuddeso
 araññe 1- kuṭikāyaṁ viharati. Atha kho jayaseno rājakumāro jaṅghāvihāraṁ
 anucaṅkamamāno anuvicaramāno yena aciravato samaṇuddeso
 tenupasaṅkami upasaṅkamitvā aciravatena samaṇuddesena saddhiṁ sammodi
 sammodanīyaṁ kathaṁ sārāṇīyaṁ vītisāretvā ekamantaṁ nisīdi.
      [389] Ekamantaṁ nisinno kho jayaseno rājakumāro aciravataṁ
 samaṇuddesaṁ etadavoca sutaṁ metaṁ bho aggivessana idha bhikkhu
 appamatto ātāpī pahitatto viharanto phuseyya cittassa
 ekaggatanti. Evametaṁ rājakumāra evametaṁ rājakumāra idha bhikkhu
 appamatto ātāpī pahitatto viharanto phuseyya cittassa
 ekaggatanti. Sādhu me bhavaṁ aggivessano yathāsutaṁ yathāpariyattaṁ
 dhammaṁ desetūti.
      [390] Na kho te ahaṁ rājakumāra sakkomi yathāsutaṁ yathāpariyattaṁ
 dhammaṁ dassetuṁ 2- ahañcarahi te rājakumāra yathāsutaṁ yathāpariyattaṁ
 dhammaṁ deseyyaṁ tavañca me bhāsitassa atthaṁ < PTS. M III , 129 >na ājāneyyāsi
 so mamassa kilamatho sā mamassa vihesāti. Desetu me bhavaṁ
 aggivessano yathāsutaṁ yathāpariyattaṁ dhammaṁ appevanāmahaṁ bhoto

  *  *  *  *  *  *
  Footnote:1 Po. Ma. Yu. araññakuṭikāyaṁ. 2 Po. Ma. Yu. desetuṁ.
-------------------------------------------------
[page 261]
 Aggivessanassa bhāsitassa atthaṁ ājāneyyanti. Deseyyaṁ kho
 te ahaṁ rājakumāra yathāsutaṁ yathāpariyattaṁ dhammaṁ sace me tvaṁ
 bhāsitassa atthaṁ ājāneyyāsi iccetaṁ kusalaṁ no ce me tvaṁ
 bhāsitassa atthaṁ ājāneyyāsi yathāsake tiṭṭheyyāsi na maṁ tattha
 uttariṁ paṭipuccheyyāsīti. Desetu me bhavaṁ aggivessano yathāsutaṁ
 yathāpariyattaṁ dhammaṁ sace ahaṁ bhoto aggivessanassa bhāsitassa
 atthaṁ ājāneyyāmi iccetaṁ kusalaṁ no ce ahaṁ bhoto
 aggivessanassa bhāsitassa atthaṁ ājānissāmi yathāsake tiṭṭhissāmi
 nāhaṁ tattha bhavantaṁ aggivessanaṁ uttariṁ paṭipucchissāmīti.
      [391] Atha kho aciravato samaṇuddeso jayasenassa rājakumārassa
 yathāsutaṁ yathāpariyattaṁ dhammaṁ desesi. Evaṁ vutte jayaseno rājakumāro
 aciravataṁ samaṇuddesaṁ etadavoca aṭṭhānametaṁ bho aggivessana
 anavakāso yaṁ bhikkhu appamatto ātāpī pahitatto viharanto
 phuseyya cittassa ekaggatanti. Atha kho jayaseno rājakumāro
 aciravatassa samaṇuddesassa aṭṭhānattañca anavakāsattañca pavedetvā
 uṭṭhāyāsanā pakkāmi. Atha kho aciravato samaṇuddeso acirapakkante
 jayasene rājakumāre yena bhagavā tenupasaṅkami upasaṅkamitvā bhagavantaṁ
 abhivādetvā ekamantaṁ nisīdi. Ekamantaṁ nisinno kho aciravato
 samaṇuddeso yāvatako ahosi jayasenena rājakumārena saddhiṁ
 kathāsallāpo taṁ sabbaṁ bhagavato ārocesi.
-------------------------------------------------
[page 262]
      [392] Evaṁ vutte bhagavā aciravataṁ samaṇuddesaṁ etadavoca
 taṁ kutettha aggivessana labbhā yaṁ taṁ nekkhammena ñātabbaṁ
 nekkhammena daṭṭhabbaṁ nekkhammena pattabbaṁ nekkhammena sacchikātabbaṁ
 taṁ vata jayaseno rājakumāro kāmamajjhe vasanto kāme
 paribhuñjanto < PTS. M III , 130 >kāmavitakkehi khajjamāno kāmapariḷāhena pariḍayhamāno
 kāmapariyesanāya ussukko ñassati vā dakkhati vā sacchi vā
 karissatīti netaṁ ṭhānaṁ vijjati.
      [393] Seyyathāpissu aggivessana dve hatthidammā vā
 assadammā vā godammā vā sudantā suvinītā. Dve hatthidammā
 vā assadammā vā godammā vā adantāva avinītā. Taṁ kiṁ
 maññasi aggivessana ye te dve hatthidammā vā assadammā
 vā godammā vā sudantā suvinītā api nu te dantā dantakāraṇaṁ
 gaccheyyuṁ dantāva dantabhūmiṁ sampāpuṇeyyunti. Evaṁ bhante.
 Ye panete dve hatthidammā vā assadammā vā godammā vā
 adantā avinītā api nu te adantāva dantakāraṇaṁ gaccheyyuṁ
 adantāva dantabhūmiṁ sampāpuṇeyyuṁ seyyathāpi te dve hatthidammā
 vā assadammā vā godammā vā sudantā suvinītāti. No hetaṁ
 bhante. Evameva kho aggivessana yaṁ taṁ nekkhammena ñātabbaṁ
 nekkhammena daṭṭhabbaṁ nekkhammena pattabbaṁ nekkhammena sacchikātabbaṁ
 taṁ vata jayaseno rājakumāro kāmamajjhe vasanto kāme
-------------------------------------------------
[page 263]
 Paribhuñjanto kāmavitakkehi khajjamāno kāmapariḷāhena pariḍayhamāno
 kāmapariyesanāya ussukko ñassati vā dakkhati vā sacchi vā
 karissatīti netaṁ ṭhānaṁ vijjati.
      [394] Seyyathāpi aggivessana gāmassa vā nigamassa vā
 avidūre mahāpabbato. Tamenaṁ dve sahāyakā tamhā gāmā vā
 nigamā vā nikkhamitvā hatthavilaṅghakena yena so pabbato tenupasaṅkameyyuṁ
 upasaṅkamitvā eko sahāyako heṭṭhāpabbatapāde tiṭṭheyya eko
 sahāyako uparipabbataṁ āroheyya. Tamenaṁ heṭṭhāpabbatapāde
 ṭhito sahāyako uparipabbate ṭhitaṁ sahāyakaṁ evaṁ vadeyya
 yaṁ samma kiṁ tvaṁ passasi uparipabbate ṭhitoti. So
 evaṁ vadeyya passāmi kho ahaṁ samma uparipabbate ṭhito
 ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ
 pokkharaṇirāmaṇeyyakanti. So evaṁ vadeyya aṭṭhānaṁ kho etaṁ samma
 anavakāso yaṁ tvaṁ uparipabbate ṭhito passeyyāsi ārāmarāmaṇeyyakaṁ
 vanarāmaṇeyyakaṁ bhūmirāmaṇeyyakaṁ pokkharaṇirāmaṇeyyakanti.
 Tamenaṁ uparipabbate ṭhito sahāyo heṭṭhimapabbatapādaṁ orohitvā
 taṁ sahāyakaṁ bāhāya gahetvā uparipabbataṁ āropetvā muhuttaṁ
 assāsetvā evaṁ vadeyya yaṁ samma kiṁ tvaṁ passasi uparipabbate
 ṭhitoti. So evaṁ vadeyya passāmi kho ahaṁ samma uparipabbate
 ṭhito ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ
-------------------------------------------------
[page 264]
 Pokkharaṇirāmaṇeyyakanti. So evaṁ vadeyya idāneva kho te samma
 bhāsitaṁ mayaṁ evaṁ ājānāma aṭṭhānaṁ kho etaṁ samma anavakāso
 yaṁ tvaṁ uparipabbate ṭhito passeyyāsi ārāmarāmaṇeyyakaṁ
 vanarāmaṇeyyakaṁ bhūmirāmaṇeyyakaṁ pokkharaṇirāmaṇeyyakanti. Idāneva
 ca pana te bhāsitaṁ mayaṁ evaṁ ājānāma passāmi kho ahaṁ
 samma uparipabbate ṭhito ārāmarāmaṇeyyakaṁ vanarāmaṇeyyakaṁ
 bhūmirāmaṇeyyakaṁ pokkharaṇirāmaṇeyyakanti. So evaṁ vadeyya
 tathā hi panāhaṁ samma iminā mahatā pabbatena āvuṭo 1- diṭṭheyyaṁ
 nāddasanti. Evameva kho ato mahantatarena kho aggivessana
 avijjākkhandhena jayaseno rājakumāro āvuṭo nivuṭo ovuṭo
 pariyonaddho. So vata yantaṁ nekkhammena ñātabbaṁ nekkhammena
 daṭṭhabbaṁ nekkhammena pattabbaṁ nekkhammena sacchikātabbaṁ taṁ vata
 jayaseno rājakumāro kāmamajjhe vasanto kāme paribhuñjanto
 kāmavitakkehi khajjamāno kāmapariḷāhena pariḍayhamāno kāmapariyesanāya
 ussukko ñassati vā dakkhati vā sacchi vā karissatīti
 netaṁ ṭhānaṁ vijjatīti. Sace kho taṁ aggivessana jayasenassa
 rājakumārassa imā dve upamā paṭibhāseyyuṁ anacchariyante
 jayaseno rājakumāro pasīdeyya pasanno ca te pasannākāraṁ
 kareyyāti. Kuto pana maṁ bhante jayasenassa rājakumārassa
 imā dve upamā paṭibhāsissanti anacchariyā pubbe assutapubbā

  *  *  *  *  *  *
  Footnote:1 Yu. āvaṭo.
-------------------------------------------------
[page 265]
 Seyyathāpi < PTS. M III , 132 >bhagavantanti.
      [395] Seyyathāpi aggivessana rājā khattiyo muddhāvasitto
 nāgavanikaṁ āmantesi ehi tvaṁ samma nāgavanika rañño nāgaṁ
 abhirūhitvā nāgavanaṁ pavisitvā āraññanāgaṁ atipassitvā rañño
 nāgassa gīvāyaṁ upanibandhāhīti. Evaṁ devāti kho aggivessana
 nāgavaniko rañño khattiyassa muddhāvasittassa paṭissutvā rañño
 nāgaṁ abhirūhitvā nāgavanaṁ pavisitvā āraññanāgaṁ atipassitvā
 rañño nāgassa gīvāyaṁ upanibandhati. Tamenaṁ rañño nāgo
 abbhokāsaṁ nīharati. Ettāvatā kho aggivessana āraññako
 nāgo abbhokāsagato hoti. Ettha 1- gedhā hi aggivessana
 āraññakā nāgā yadidaṁ nāgavanaṁ. Tamenaṁ nāgavaniko rañño
 khattiyassa muddhāvasittassa ārocesi abbhokāsagato kho te 2-
 deva āraññako nāgoti. Tamenaṁ rājā khattiyo muddhāvasitto
 hatthidamakaṁ āmantesi ehi tvaṁ samma hatthidamaka āraññakaṁ nāgaṁ
 damayāhi āraññakānañceva sīlānaṁ abhinimmadanāya āraññakānañceva
 sarasaṅkappānaṁ abhinimmadanāya āraññakānañceva darathakilamathapariḷāhānaṁ
 abhinimmadanāya gāmante abhiramāpanāya manussakantesu
 sīlesu samādapanāyāti. Evaṁ devāti kho aggivessana
 hatthidamako rañño khattiyassa muddhāvasittassa paṭissutvā mahantaṁ
 thambhaṁ paṭhaviyaṁ nikkhanitvā āraññakassa nāgassa gīvāyaṁ upanibandhati

  *  *  *  *  *  *
  Footnote:1 Sī. Yu. etagedhā. 2 Ma. Yu. teti na dissati.
-------------------------------------------------
[page 266]
 Āraññakānañceva sīlānaṁ abhinimmadanāya āraññakānañceva
 sarasaṅkappānaṁ abhinimmadanāya āraññakānañceva darathakilamathapariḷāhānaṁ
 abhinimmadanāya gāmante abhiramāpanāya manussakantesu sīlesu
 samādapanāya. Tamenaṁ hatthidamako yā < PTS. M III , 133 >sā vācā nelā kaṇṇasukhā
 pemaniyā hadayaṅgamā porī bahujanakantā bahujanamanāpā tathārūpāhi
 vācāhi samudācarati. Yato kho aggivessana āraññako nāgo
 hatthidamakassa yā sā vācā nelā kaṇṇasukhā pemaniyā hadayaṅgamā
 porī bahujanakantā bahujanamanāpā tathārūpāhi vācāhi samudācariyamāno
 sussusati sotaṁ odahati aññā cittaṁ upaṭṭhapeti. Tamenaṁ
 hatthidamako uttariṁ tiṇaghāsodakaṁ anuppavecchati. Yato kho
 aggivessana [1]- āraññako nāgo hatthidamakassa tiṇaghāsodakaṁ paṭiggaṇhāti.
 Tatra hatthidamakassa evaṁ hoti jīvissati khodāni [2]-
 āraññako nāgoti. Tamenaṁ hatthidamako uttariṁ kāraṇaṁ kāreti
 ādissa 3- bho nikkhipa bhoti. Yato kho aggivessana rañño
 nāgo hatthidamakassa ādānanikkhepe vacanakaro hoti ovādapaṭikaroti.
 Tamenaṁ hatthidamako uttariṁ kāraṇaṁ kāreti abhikkama bho
 paṭikkama bhoti. Yato kho aggivessana rañño nāgo
 hatthidamakassa abhikkamapaṭikkame vacanakaro hoti ovādapaṭikaroti.
 Tamenaṁ hatthidamako uttariṁ kāraṇaṁ kāreti uṭṭhaha bho nipajja 4-
 bhoti. Yato kho aggivessana rañño nāgo hatthidamakassa

  *  *  *  *  *  *
  Footnote:1 Yu. rañño. 2 Sī. Yu. rañño. 3 Po. Ma. ādiya. 4 Ma. Yu. nisīda.
-------------------------------------------------
[page 267]
 Uṭṭhānanipajjāya 1- vacanakaro hoti ovādapaṭikaroti. Tamenaṁ
 hatthidamako uttariṁ āneñjaṁ nāma kāraṇaṁ kāreti mahantassa phalakaṁ
 soṇḍāya upanibandhati tomarahattho ca puriso uparigīvāya nisinno
 hoti samantato ca tomarahatthā purisā parivāretvā ṭhitā honti
 hatthidamako ca dīghaṁ tomarayaṭṭhiṁ gahetvā purato ṭhito hoti.
 So āneñjakāraṇaṁ kāriyamāno neva purime pāde copeti na
 pacchime pāde copeti na purimaṁ kāyaṁ copeti na pacchimaṁ
 kāyaṁ copeti na sīsaṁ copeti na kaṇṇe copeti na dante
 copeti na naṅguṭṭhaṁ copeti na soṇḍaṁ copeti. So hoti
 rañño nāgo khamo sattippahārānaṁ asippahārānaṁ usuppahārānaṁ
 parasattuppahārānaṁ bheripaṇḍavasaṅkhadiṇḍimaninnādasaddānaṁ 2-
 sabbavaṅkadosanihataninnitakasāvo rājāraho rājabhoggo rañño aṅgantve
 saṅkhaṁ < PTS. M III , 134 >gacchati.
      [396] Evameva kho aggivessana idha tathāgato loke uppajjati
 arahaṁ sammāsambuddho vijjācaraṇasampanno sugato lokavidū anuttaro
 purisadammasārathi satthā devamanussānaṁ buddho bhagavā so imaṁ
 lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ
 sayaṁ abhiññā sacchikatvā pavedeti so dhammaṁ deseti
 ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ
 kevalaparipuṇṇaṁ parisuddhaṁ brahmacariyaṁ pakāseti. Taṁ dhammaṁ suṇāti

  *  *  *  *  *  *
  Footnote:1 Ma. Yu. uṭṭhānanisajjāya. 2 Yu. bheripaṇavasaṅkhatinavaninnādasaddānaṁ.
-------------------------------------------------
[page 268]
 Gahapati vā gahapatiputto vā aññatarasmiṁ vā kule pacchājāto 1-
 so taṁ dhammaṁ sutvā tathāgate saddhaṁ paṭilabhati. So tena saddhāpaṭilābhena
 samannāgato iti paṭisañcikkhati sambādho gharāvāso rajāpatho
 abbhokāso pabbajjā nayidaṁ sukaraṁ agāraṁ ajjhāvasatā
 ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ
 yannūnāhaṁ kesamassuṁ ohāretvā kāsāyāni vatthāni acchādetvā
 agārasmā anagāriyaṁ pabbajeyyanti. So aparena samayena appaṁ
 vā bhogakkhandhaṁ pahāya mahantaṁ vā bhogakkhandhaṁ pahāya appaṁ vā
 ñātiparivaṭṭaṁ pahāya mahantaṁ vā ñātiparivaṭṭaṁ pahāya kesamassuṁ
 ohāretvā kāsāyāni vatthāni acchādetvā agārasmā anagāriyaṁ
 pabbaji 2-. Ettāvatā kho aggivessana ariyasāvako abbhokāsagato
 hoti. Ettha gedhā hi aggivessana devamanussā yadidaṁ
 pañcakāmaguṇā. Tamenaṁ tathāgato uttariṁ vineti ehi tvaṁ
 bhikkhu sīlavā hohi pātimokkhasaṁvarasaṁvuto viharāhi ācāragocarasampanno
 aṇumattesu vajjesu bhayadassāvī samādāya sikkhassu
 sikkhāpadesūti. Yato < PTS. M III , 135 >kho aggivessana ariyasāvako sīlavā hoti
 pātimokkhasaṁvarasaṁvuto viharati ācāragocarasampanno aṇumattesu
 vajjesu bhayadassāvī samādāya sikkhati sikkhāpadesu. Tamenaṁ tathāgato
 uttariṁ vineti ehi tvaṁ < PTS. M III , 136 >bhikkhu indriyesu guttadvāro hohi cakkhunā
 rūpaṁ disvāna mā nimittaggāhī .pe. So ime pañca nīvaraṇe

  *  *  *  *  *  *
  Footnote:1 Ma. paccājāto. 2 Po. Ma. Yu. pabbajati.
-------------------------------------------------
[page 269]
 Pahāya cetaso upakkilese paññāya dubbalīkaraṇe kāye kāyānupassī
 viharati ātāpī sampajāno satimā vineyya loke abhijjhādomanassaṁ.
 Vedanāsu .pe. Citte ... Dhammesu dhammānupassī viharati
 ātāpī sampajāno satimā vineyya loke abhijjhādomanassaṁ.
      [397] Seyyathāpi aggivessana hatthidamako mahantaṁ thambhaṁ paṭhaviyaṁ
 nikkhanitvā āraññakassa nāgassa gīvāyaṁ upanibandhati āraññakānañceva
 sīlānaṁ abhinimmadanāya āraññakānañceva sarasaṅkappānaṁ 1- abhinimmadanāya
 āraññakānañceva darathakilamathapariḷāhānaṁ abhinimmadanāya gāmante
 abhiramāpanāya manussakantesu sīlesu samādapanāya evameva
 kho aggivessana ariyasāvakassa ime cattāro satipaṭṭhānā
 cetaso upanibandhā nāma honti gehasitānañceva sīlānaṁ abhinimmadanāya
 gehasitānañceva sarasaṅkappānaṁ abhinimmadanāya gehasitānañceva
 darathakilamathapariḷāhānaṁ abhinimmadanāya ñāyassa adhigamāya
 nibbānassa sacchikiriyāya.
      [398] Tamenaṁ tathāgato uttariṁ vineti ehi tvaṁ bhikkhu kāye
 kāyānupassī viharāhi mā ca kāyūpasañhitaṁ vitakkaṁ vitakkesi.
 Vedanāsu ... Citte ... Dhammesu dhammānupassī viharāhi mā ca
 dhammūpasañhitaṁ vitakkaṁ vitakkesīti. So vitakkavicārānaṁ vūpasamā
 ajjhattaṁ sampasādanaṁ cetaso ekodibhāvaṁ avitakkaṁ avicāraṁ
 samādhijaṁ pītisukhaṁ dutiyaṁ jhānaṁ .pe. Tatiyaṁ jhānaṁ ... Catutthaṁ

  *  *  *  *  *  *
  Footnote:1 Yu. saṅkappānaṁ.
-------------------------------------------------
[page 270]
 Jhānaṁ upasampajja viharati.
      [399] So evaṁ samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte
 pubbenivāsānussatiñāṇāya cittaṁ abhininnāmeti. So anekavihitaṁ
 pubbenivāsaṁ anussarati seyyathīdaṁ ekampi jātiṁ dvepi jātiyo
 .pe. Iti sākāraṁ sauddesaṁ anekavihitaṁ pubbenivāsaṁ anussarati.
      [400] So evaṁ samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte sattānaṁ
 cutūpapātañāṇāya cittaṁ abhininnāmeti. So dibbena cakkhunā
 visuddhena atikkantamānusakena satte passati cavamāne upapajjamāne
 hīne paṇīte suvaṇṇe dubbaṇṇe sugate duggate .pe. Yathākammūpage
 satte pajānāti.
      [401] So evaṁ samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte āsavānaṁ
 khayañāṇāya cittaṁ abhininnāmeti. So idaṁ dukkhanti yathābhūtaṁ
 pajānāti ayaṁ dukkhasamudayoti yathābhūtaṁ pajānāti ayaṁ dukkhanirodhoti
 yathābhūtaṁ pajānāti ayaṁ dukkhanirodhagāminī paṭipadāti yathābhūtaṁ
 pajānāti. Ime āsavāti yathābhūtaṁ pajānāti ayaṁ
 āsavasamudayoti yathābhūtaṁ pajānāti ayaṁ āsavanirodhoti yathābhūtaṁ
 pajānāti ayaṁ āsavanirodhagāminī paṭipadāti yathābhūtaṁ pajānāti.
-------------------------------------------------
[page 271]
 Tassa evaṁ jānato evaṁ passato kāmāsavāpi cittaṁ vimuccati
 bhavāsavāpi cittaṁ vimuccati avijjāsavāpi cittaṁ vimuccati vimuttasmiṁ
 vimuttamiti ñāṇaṁ hoti khīṇā jāti vusitaṁ brahmacariyaṁ kataṁ
 karaṇīyaṁ nāparaṁ itthattāyāti pajānāti.
      [402] So bhikkhu khamo sītassa uṇhassa jighacchāya pipāsāya
 ḍaṁsamakasavātātapasiriṁsapasamphassānaṁ duruttānaṁ < PTS. M III , 137 >durāgatānaṁ vacanapathānaṁ
 uppannānaṁ sārīrikānaṁ vedanānaṁ dukkhānaṁ tippānaṁ kharānaṁ kaṭukānaṁ
 asātānaṁ amanāpānaṁ pāṇaharānaṁ adhivāsikajātiko hoti.
 Sabbarāgadosamohanihata ninnitakasāvo āhuneyyo pāhuneyyo dakkhiṇeyyo
 añjalikaraṇīyo anuttaraṁ puññakkhettaṁ lokassa.
      [403] Mahallako cepi aggivessana rañño nāgo adanto
 avinīto kālaṁ karoti adantamaraṇaṁ mahallako rañño nāgo
 mato 1- kālakatotveva saṅkhaṁ gacchati. Majjhimo cepi aggivessana
 rañño nāgo ... Daharo cepi aggivessana rañño nāgo adanto
 avinīto kālaṁ karoti adantamaraṇaṁ daharo rañño nāgo mato
 kālakatotveva saṅkhaṁ gacchati evameva kho aggivessana thero
 cepi bhikkhu akhīṇāsavo kālaṁ karoti adantamaraṇaṁ thero bhikkhu
 mato kālakatotveva saṅkhaṁ gacchati. Majjhimo cepi aggivessana
 bhikkhu ... Navo cepi aggivessana bhikkhu akhīṇāsavo kālaṁ karoti
 adantamaraṇaṁ navo bhikkhu mato kālakatotveva saṅkhaṁ gacchati.

  *  *  *  *  *  *
  Footnote:1 Ma. Yu. matoti na dissati.
-------------------------------------------------
[page 272]
      [404] Mahallako cepi aggivessana rañño nāgo sudanto
 suvinīto kālaṁ karoti dantamaraṇaṁ mahallako rañño nāgo
 mato kālakatotveva saṅkhaṁ gacchati. Majjhimo cepi aggivessana
 rañño nāgo ... Daharo cepi aggivessana rañño nāgo sudanto
 suvinīto kālaṁ karoti dantamaraṇaṁ daharo rañño nāgo mato
 kālakatotveva saṅkhaṁ gacchati evameva kho aggivessana thero
 cepi bhikkhu khīṇāsavo kālaṁ karoti dantamaraṇaṁ thero bhikkhu
 mato kālakatotveva saṅkhaṁ gacchati. Majjhimo cepi aggivessana
 bhikkhu ... Navo cepi aggivessana bhikkhu khīṇāsavo kālaṁ karoti
 dantamaraṇaṁ navo bhikkhu mato kālakatotveva saṅkhaṁ gacchatīti.
      Idamavoca bhagavā attamano aciravato samaṇuddeso bhagavato
 bhāsitaṁ abhinandīti.
                  Dantabhūmisuttaṁ niṭṭhitaṁ pañcamaṁ.
                        --------
-------------------------------------------------
[page 273]
                         Bhūmijasuttaṁ< PTS. M III , 138 >
      [405] Evamme sutaṁ ekaṁ samayaṁ bhagavā rājagahe viharati
 veḷuvane kalandakanivāpe. Atha kho āyasmā bhūmijo pubbaṇhasamayaṁ
 nivāsetvā pattacīvaramādāya yena jayasenassa rājakumārassa nivesanaṁ
 tenupasaṅkami upasaṅkamitvā paññatte āsane nisīdi. Atha kho
 jayaseno rājakumāro yenāyasmā bhūmijo tenupasaṅkami upasaṅkamitvā
 āyasmatā bhūmijena saddhiṁ sammodi sammodanīyaṁ kathaṁ sārāṇīyaṁ
 vītisāretvā ekamantaṁ nisīdi.
      [406] Ekamantaṁ nisinno kho jayaseno rājakumāro āyasmantaṁ
 bhūmijaṁ etadavoca santi bho bhūmija eke samaṇabrāhmaṇā
 evaṁvādino evaṁdiṭṭhino āsañcepi karitvā brahmacariyaṁ caranti 1-
 abhabbā phalassa adhigamāya anāsañcepi karitvā brahmacariyaṁ caranti
 abhabbā phalassa adhigamāya āsañca anāsañcepi karitvā
 brahmacariyaṁ caranti abhabbā phalassa adhigamāya nevāsaṁnānāsañcepi
 karitvā brahmacariyaṁ caranti abhabbā phalassa adhigamāyāti idha
 bhoto bhūmijassa satthā kiṁvādī kiṁdiṭṭhī 2- kimakkhāyīti.
      [407] Na kho metaṁ rājakumāra bhagavato sammukhā sutaṁ sammukhā
 paṭiggahitaṁ ṭhānañca kho etaṁ vijjati yaṁ bhagavā evaṁ byākareyya
 āsañcepi karitvā ayoniso brahmacariyaṁ caranti abhabbā phalassa

  *  *  *  *  *  *
  Footnote:1 Yu. sabbattha carati abhabboti dissati. 2 Po. Ma. Yu. kiṁdiṭṭhīti
 ayaṁ pāṭho natthi.
-------------------------------------------------
[page 274]
 Adhigamāya anāsañcepi karitvā ayoniso brahmacariyaṁ caranti
 abhabbā phalassa adhigamāya āsañca anāsañcepi karitvā ayoniso
 brahmacariyaṁ caranti abhabbā phalassa adhigamāya nevāsaṁnānāsañcepi
 karitvā ayoniso brahmacariyaṁ caranti abhabbā phalassa adhigamāya
 āsañcepi karitvā yoniso brahmacariyaṁ caranti bhabbā phalassa
 adhigamāya anāsañcepi karitvā yoniso brahmacariyaṁ caranti
 bhabbā phalassa adhigamāya āsañca anāsañcepi karitvā yoniso
 brahmacariyaṁ caranti bhabbā phalassa adhigamāya nevāsaṁnānāsañcepi
 karitvā yoniso brahmacariyaṁ caranti bhabbā phalassa adhigamāyāti
 na kho metaṁ rājakumāra bhagavato sammukhā sutaṁ sammukhā paṭiggahitaṁ
 ṭhānañca kho etaṁ vijjati yaṁ bhagavā evaṁ byākareyyāti. Sace [1]-
 bhoto bhūmijassa satthā evaṁvādī evaṁdiṭṭhī evamakkhāyī addhā
 bhoto bhūmijassa satthā sabbesaṁyeva puthusamaṇabrāhmaṇānaṁ muddhānaṁ
 maññe āhacca tiṭṭhatīti. Atha kho jayaseno rājakumāro
 āyasmantaṁ bhūmijaṁ sakeneva thālipākena parivisi.
      [408] Atha kho āyasmā bhūmijo pacchābhattaṁ piṇḍapātapaṭikkanto
 yena bhagavā tenupasaṅkami upasaṅkamitvā bhagavantaṁ
 abhivādetvā ekamantaṁ nisīdi. Ekamantaṁ nisinno kho āyasmā
 bhūmijo bhagavantaṁ etadavoca idhāhaṁ bhante pubbaṇhasamayaṁ nivāsetvā
 pattacīvaramādāya yena jayasenassa rājakumārassa nivesanaṁ tenupasaṅkamiṁ

  *  *  *  *  *  *
  Footnote:1 Ma. Yu. etthantare khosaddo atthi.
-------------------------------------------------
[page 275]
 Upasaṅkamitvā paññatte āsane nisīdiṁ. Atha kho bhante jayaseno
 rājakumāro yenāhaṁ tenupasaṅkami upasaṅkamitvā mayā saddhiṁ sammodi
 sammodanīyaṁ kathaṁ sārāṇīyaṁ vītisāretvā ekamantaṁ nisīdi. Ekamantaṁ
 nisinno kho bhante jayaseno rājakumāro maṁ etadavoca santi bho
 bhūmija eke samaṇabrāhmaṇā evaṁvādino evaṁdiṭṭhino āsañcepi
 karitvā brahmacariyaṁ caranti abhabbā phalassa adhigamāya
 anāsañcepi karitvā brahmacariyaṁ caranti abhabbā phalassa adhigamāya
 āsañca anāsañcepi karitvā brahmacariyaṁ caranti abhabbā phalassa
 adhigamāya nevāsaṁnānāsañcepi karitvā brahmacariyaṁ caranti abhabbā
 phalassa adhigamāyāti idha bhoto bhūmijassa satthā kiṁvādī kiṁdiṭṭhī
 kimakkhāyīti. Evaṁ vutte ahaṁ bhante jayasenaṁ rājakumāraṁ etadavocaṁ
 na kho metaṁ rājakumāra bhagavato sammukhā sutaṁ sammukhā paṭiggahitaṁ
 ṭhānañca kho etaṁ vijjati yaṁ bhagavā evaṁ byākareyya āsañcepi
 karitvā ayoniso brahmacariyaṁ caranti abhabbā phalassa adhigamāya
 anāsañcepi karitvā ayoniso brahmacariyaṁ caranti abhabbā phalassa
 adhigamāya āsañca anāsañcepi karitvā ayoniso brahmacariyaṁ
 caranti abhabbā phalassa adhigamāya nevāsaṁnānāsañcepi karitvā
 ayoniso brahmacariyaṁ caranti abhabbā phalassa adhigamāya āsañcepi
 karitvā yoniso brahmacariyaṁ caranti bhabbā phalassa adhigamāya
 anāsañcepi karitvā ... Āsañca anāsañcepi karitvā ...
-------------------------------------------------
[page 276]
 Nevāsaṁnānāsañcepi karitvā yoniso brahmacariyaṁ caranti bhabbā phalassa
 adhigamāyāti na kho metaṁ rājakumāra bhagavato sammukhā sutaṁ sammukhā
 paṭiggahitaṁ ṭhānañca kho etaṁ vijjati yaṁ bhagavā evaṁ byākareyyāti.
 Sace bhoto bhūmijassa satthā evaṁvādī evaṁdiṭṭhī evamakkhāyī addhā
 bhoto bhūmijassa satthā sabbesaṁyeva puthusamaṇabrāhmaṇānaṁ muddhānaṁ
 maññe āhacca tiṭṭhatīti. Kaccāhaṁ bhante evaṁ puṭṭho evaṁ
 byākaramāno vuttavādī ceva bhagavato homi na ca bhagavantaṁ abhūtena
 abbhācikkhāmi dhammassa cānudhammaṁ byākaromi na ca koci sahadhammiko
 vādānuvādo < PTS. M III , 140 >gārayhaṭṭhānaṁ āgacchatīti.
      [409] Taggha tvaṁ bhūmija evaṁ puṭṭho evaṁ byākaramāno
 vuttavādī ceva me 1- hosi na ca maṁ abhūtena abbhācikkhasi dhammassa
 cānudhammaṁ byākarosi na ca koci sahadhammiko vādānuvādo
 gārayhaṭṭhānaṁ āgacchati. Ye hi keci bhūmija samaṇā vā
 brāhmaṇā vā micchādiṭṭhino micchāsaṅkappā micchāvācā micchākammantā
 micchāājīvā micchāvāyāmā micchāsatī micchāsamādhino
 te āsañcepi karitvā brahmacariyaṁ caranti abhabbā phalassa
 adhigamāya anāsañcepi karitvā brahmacariyaṁ caranti abhabbā
 phalassa adhigamāya āsañca anāsañcepi karitvā brahmacariyaṁ
 caranti abhabbā phalassa adhigamāya nevāsaṁnānāsañcepi karitvā
 brahmacariyaṁ caranti abhabbā phalassa adhigamāya taṁ kissa hetu

  *  *  *  *  *  *
  Footnote:1 Yu. bhagavatoti dissati.
-------------------------------------------------
[page 277]
 Ayoniso 1- bhūmija phalassa adhigamāya.
      [410] Seyyathāpi bhūmija puriso telatthiko telagavesī
 telapariyesanaṁ caramāno vālikaṁ doṇiyā ākīritvā udakena paripphosakaṁ
 paripphosakaṁ pīḷeyya āsañcepi karitvā vālikaṁ doṇiyā ākīritvā
 udakena paripphosakaṁ paripphosakaṁ pīḷeyya abhabbo telassa adhigamāya
 anāsañcepi karitvā vālikaṁ doṇiyā ākīritvā udakena paripphosakaṁ
 paripphosakaṁ pīḷeyya abhabbo telassa adhigamāya āsañca
 anāsañcepi karitvā vālikaṁ doṇiyā ākīritvā udakena paripphosakaṁ
 paripphosakaṁ pīḷeyya abhabbo telassa adhigamāya nevāsaṁnānāsañcepi
 karitvā vālikaṁ doṇiyā ākīritvā udakena paripphosakaṁ
 paripphosakaṁ pīḷeyya abhabbo telassa adhigamāya taṁ kissa hetu
 ayoniso bhūmija telassa adhigamāya evameva kho bhūmija ye hi
 keci samaṇā vā brāhmaṇā vā micchādiṭṭhino micchāsaṅkappā
 micchāvācā micchākammantā micchāājīvā micchāvāyāmā micchāsatī
 micchāsamādhino te āsañcepi karitvā brahmacariyaṁ caranti
 abhabbā phalassa adhiṁgamāya anāsañcepi karitvā brahmacariyaṁ
 caranti abhabbā phalassa adhigamāya āsañca anāsañcepi karitvā
 brahmacariyaṁ caranti abhabbā phalassa adhigamāya nevāsaṁnānāsañcepi< PTS. M III , 141 >
 karitvā brahmacariyaṁ caranti abhabbā phalassa adhigamāya taṁ
 kissa hetu ayoniso bhūmija phalassa adhigamāya.

  *  *  *  *  *  *
  Footnote:1 Ma. Yu. sabbattha ayoni hesāti dissati.
-------------------------------------------------
[page 278]
      [411] Seyyathāpi bhūmija puriso khīratthiko khīragavesī khīrapariyesanaṁ
 caramāno gāviṁ taruṇavacchaṁ visāṇato āviñjeyya āsañcepi karitvā
 gāviṁ taruṇavacchaṁ visāṇato āviñjeyya abhabbo khīrassa adhigamāya
 anāsañcepi karitvā .pe. Nevāsaṁnānāsañcepi karitvā gāviṁ
 taruṇavacchaṁ visāṇato āviñjeyya abhabbo khīrassa adhigamāya taṁ
 kissa hetu ayoniso bhūmija khīrassa adhigamāya evameva kho bhūmija
 ye hi keci samaṇā vā brāhmaṇā vā micchādiṭṭhino .pe.
 Micchāsamādhino te āsañcepi karitvā brahmacariyaṁ caranti abhabbā
 phalassa adhigamāya anāsañcepi karitvā ... Āsañca anāsañcepi
 karitvā ... Nevāsaṁnānāsañcepi karitvā brahmacariyaṁ caranti abhabbā
 phalassa adhigamāya taṁ kissa hetu ayoniso bhūmija phalassa adhigamāya.
      [412] Seyyathāpi bhūmija puriso navanītatthiko 1- navanītagavesī
 navanītapariyesanaṁ caramāno udakaṁ kalase āsiñcitvā matthena āviñjeyya
 āsañcepi karitvā udakaṁ kalase āsiñcitvā matthena āviñjeyya
 abhabbo navanītassa adhigamāya anāsañcepi karitvā ... Āsañca
 anāsañcepi karitvā ... Nevāsaṁnānāsañcepi karitvā udakaṁ kalase
 āsiñcitvā matthena āviñjeyya abhabbo navanītassa adhigamāya
 taṁ kissa hetu ayoniso bho bhūmija navanītassa adhigamāya evameva
 kho bhūmija ye hi keci samaṇā vā brāhmaṇā vā micchādiṭṭhino
 .pe. Micchāsamādhino te āsañcepi karitvā brahmacariyaṁ caranti

  *  *  *  *  *  *
  Footnote:1 Yu. nonīta ....
-------------------------------------------------
[page 279]
 Abhabbā phalassa adhigamāya anāsañcepi karitvā ... Āsañca
 anāsañcepi karitvā ... Nevāsaṁnānāsañcepi karitvā brahmacariyaṁ caranti
 abhabbā phalassa adhigamāya taṁ kissa hetu ayoniso bho bhūmija
 phalassa adhigamāya.
      [413] Seyyathāpi bhūmija puriso aggitthiko aggigavesī< PTS. M III , 142 >
 aggipariyesanaṁ caramāno allaṁ kaṭṭhaṁ sasnehaṁ uttarāraṇiṁ ādāya
 abhimattheyya āsañcepi karitvā allaṁ kaṭṭhaṁ sasnehaṁ uttarāraṇiṁ
 ādāya abhimattheyya 1- abhabbo aggissa adhigamāya anāsañcepi
 karitvā ... Āsañca anāsañcepi karitvā ... Nevāsaṁnānāsañcepi
 karitvā allaṁ kaṭṭhaṁ sasnehaṁ uttarāraṇiṁ ādāya abhimattheyya
 abhabbo aggissa adhigamāya taṁ kissa hetu ayoniso bhūmija
 aggissa adhigamāya evameva kho bhūmija ye hi keci samaṇā
 vā brāhmaṇā vā micchādiṭṭhino .pe. Micchāsamādhino te
 āsañcepi karitvā brahmacariyaṁ caranti abhabbā phalassa adhigamāya
 anāsañcepi karitvā ... Āsañca anāsañcepi karitvā ...
 Nevāsaṁnānāsañcepi karitvā brahmacariyaṁ caranti abhabbā phalassa
 adhigamāya taṁ kissa hetu ayoniso bhūmija phalassa adhigamāya.
      [414] Ye ca 2- kho keci bhūmija samaṇā vā brāhmaṇā vā
 sammādiṭṭhino sammāsaṅkappā sammāvācā sammākammantā sammāājīvā
 sammāvāyāmā sammāsatī sammāsamādhino te āsañcepi karitvā

  *  *  *  *  *  *
  Footnote:1 Ma. abhimantheyya. 2 Ma. Yu. ye hi keci.
-------------------------------------------------
[page 280]
 Brahmacariyaṁ caranti bhabbā phalassa adhigamāya anāsañcepi karitvā
 brahmacariyaṁ caranti bhabbā phalassa adhigamāya āsañca
 anāsañcepi karitvā brahmacariyaṁ caranti bhabbā phalassa adhigamāya
 nevāsaṁnānāsañcepi karitvā brahmacariyaṁ caranti bhabbā phalassa
 adhigamāya taṁ kissa hetu yoniso bhūmija phalassa adhigamāya.
      [415] Seyyathāpi bhūmija puriso telatthiko telagavesī telapariyesanaṁ
 caramāno tilapiṭṭhaṁ doṇiyā ākīritvā udakena paripphosakaṁ
 paripphosakaṁ pīḷeyya āsañcepi karitvā tilapiṭṭhaṁ doṇiyā
 ākīritvā udakena paripphosakaṁ paripphosakaṁ pīḷeyya bhabbo telassa
 adhigamāya anāsañcepi karitvā ... Āsañca anāsañcepi karitvā ...
 Nevāsaṁnānāsañcepi karitvā tilapiṭṭhaṁ doṇiyā ākīritvā udakena
 paripphosakaṁ paripphosakaṁ pīḷeyya bhabbo telassa adhigamāya taṁ
 kissa hetu yoniso bhūmija telassa adhigamāya evameva kho
 bhūmija ye hi keci samaṇā vā brāhmaṇā vā sammādiṭṭhino
 .pe. < PTS. M III , 143 >Sammāsamādhino te āsañcepi karitvā brahmacariyaṁ
 caranti bhabbā phalassa adhigamāya anāsañcepi karitvā ... Āsañca
 anāsañcepi karitvā ... Nevāsaṁnānāsañcepi karitvā brahmacariyaṁ
 caranti bhabbā phalassa adhigamāya taṁ kissa hetu yoniso bhūmija
 phalassa adhigamāya.
      [416] Seyyathāpi bhūmija puriso khīratthiko khīragavesī khīrapariyesanaṁ
-------------------------------------------------
[page 281]
 Caramāno gāviṁ taruṇavacchaṁ thanato āviñjeyya āsañcepi karitvā
 gāviṁ taruṇavacchaṁ thanato āviñjeyya bhabbo khīrassa adhigamāya
 anāsañcepi karitvā ... Āsañca anāsañcepi karitvā ...
 Nevāsaṁnānāsañcepi karitvā gāviṁ taruṇavacchaṁ thanato āviñjeyya bhabbo
 khīrassa adhigamāya taṁ kissa hetu yoniso bhūmija khīrassa adhigamāya
 evameva kho bhūmija ye hi keci samaṇā vā brāhmaṇā vā
 sammādiṭṭhino .pe. Sammāsamādhino te āsañcepi karitvā ...
 Āsañca anāsañcepi karitvā ... Nevāsaṁnānāsañcepi karitvā
 brahmacariyaṁ caranti bhabbā phalassa adhigamāya taṁ kissa hetu
 yoniso bhūmija phalassa adhigamāya.
      [417] Seyyathāpi bhūmija puriso navanītatthiko navanītagavesī
 navanītapariyesanaṁ caramāno dadhiṁ kalase āsiñcitvā matthena āviñjeyya
 āsañcepi karitvā dadhiṁ kalase āsiñcitvā matthena āviñjeyya
 bhabbo navanītassa adhigamāya anāsañcepi karitvā ... Āsañca
 anāsañcepi karitvā ... Nevāsaṁnānāsañcepi karitvā dadhiṁ kalase
 āsiñcitvā matthena āviñjeyya bhabbo navanītassa adhigamāya
 taṁ kissa hetu yoniso bhūmija navanītassa adhigamāya evameva
 kho bhūmija ye hi keci samaṇā vā brāhmaṇā vā sammādiṭṭhino
 .pe. Sammāsamādhino te āsañcepi karitvā brahmacariyaṁ caranti
 bhabbā phalassa adhigamāya anāsañcepi karitvā ... Āsañca anāsañcepi
-------------------------------------------------
[page 282]
 Karitvā ... Nevāsaṁnānāsañcepi karitvā brahmacariyaṁ caranti
 bhabbā phalassa adhigamāya taṁ kissa hetu yoniso bhūmija phalassa
 adhigamāya.
      [418] Seyyathāpi bhūmija puriso aggitthiko aggigavesī
 aggipariyesanaṁ caramāno sukkhaṁ kaṭṭhaṁ koḷāpaṁ uttarāraṇiṁ ādāya
 abhimattheyya bhabbo aggissa < PTS. M III , 144 >adhigamāya āsañcepi karitvā ...
 Anāsañcepi karitvā ... Āsañca anāsañcepi karitvā ...
 Nevāsaṁnānāsañcepi karitvā sukkhaṁ kaṭṭhaṁ koḷāpaṁ uttarāraṇiṁ ādāya
 abhimattheyya bhabbo aggissa adhigamāya taṁ kissa hetu yoniso
 bhūmija aggissa adhigamāya evameva kho bhūmija ye hi keci samaṇā
 vā brāhmaṇā vā sammādiṭṭhino sammāsaṅkappā .pe.
 Sammāsamādhino te āsañcepi karitvā brahmacariyaṁ caranti bhabbā
 phalassa adhigamāya anāsañcepi karitvā brahmacariyaṁ caranti bhabbā
 phalassa adhigamāya āsañca anāsañcepi karitvā brahmacariyaṁ caranti
 bhabbā phalassa adhigamāya nevāsaṁnānāsañcepi karitvā brahmacariyaṁ
 caranti bhabbā phalassa adhigamāya taṁ kissa hetu yoniso bhūmija
 phalassa adhigamāya.
      [419] Sace kho [1]- bhūmija jayasenassa rājakumārassa imā catasso
 upamā paṭibhāseyyuṁ anacchariyaṁ te jayaseno rājakumāro pasīdeyya
 pasanno ca te pasannākāraṁ kareyyāti. Kuto pana maṁ bhante

  *  *  *  *  *  *
  Footnote:1 Po. Ma. etthantare tanti atthi.
-------------------------------------------------
[page 283]
 Jayasenassa rājakumārassa imā catasso upamā paṭibhāsissanti
 anacchariyā pubbe assutapubbā seyyathāpi bhagavantanti.
      Idamavoca bhagavā attamano āyasmā bhūmijo bhagavato bhāsitaṁ
 abhinandīti.
                    Bhūmijasuttaṁ niṭṭhitaṁ chaṭṭhaṁ.
                        ---------
-------------------------------------------------
[page 284]
                        Anuruddhasuttaṁ
      [420] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho pañcakaṅgo thapati
 aññataraṁ purisaṁ āmantesi ehi tvaṁ ambho purisa yenāyasmā
 anuruddho < PTS. M III , 145 >tenupasaṅkama upasaṅkamitvā mama vacanena āyasmato
 anuruddhassa pāde sirasā vandāhi [1]- pañcakaṅgo bhante thapati
 āyasmato anuruddhassa pāde sirasā vandatīti evañca vadehi
 adhivāsetu kira bhante āyasmā anuruddho pañcakaṅgassa thapatissa
 svātanāya attacatuttho bhattaṁ yena ca kira bhante āyasmā
 anuruddho pagevataraṁ āgaccheyya pañcakaṅgo bhante 2- thapati bahukicco
 bahukaraṇīyo rājakaraṇīyenāti. Evaṁ bhanteti kho so puriso
 pañcakaṅgassa thapatissa paṭissutvā yenāyasmā anuruddho tenupasaṅkami
 upasaṅkamitvā āyasmantaṁ anuruddhaṁ abhivādetvā ekamantaṁ nisīdi.
 Ekamantaṁ nisinno kho so puriso āyasmantaṁ anuruddhaṁ etadavoca
 pañcakaṅgo bhante thapati āyasmato anuruddhassa pāde sirasā
 vandati evañca vadeti adhivāsetu kira bhante āyasmā anuruddho
 pañcakaṅgassa thapatissa svātanāya attacatuttho bhattaṁ yena ca
 kira bhante āyasmā anuruddho pagevataraṁ āgaccheyya pañcakaṅgo
 bhante thapati bahukicco bahukaraṇīyo rājakaraṇīyenāti. Adhivāsesi

  *  *  *  *  *  *
  Footnote:1 Yu. etthantare evañca vadehīti dissati. 2 Yu. bhanteti natthi.
-------------------------------------------------
[page 285]
 Kho āyasmā anuruddho tuṇhībhāvena.
      [421] Atha kho āyasmā anuruddho tassā rattiyā accayena
 pubbaṇhasamayaṁ nivāsetvā pattacīvaramādāya yena pañcakaṅgassa
 thapatissa nivesanaṁ tenupasaṅkami upasaṅkamitvā paññatte āsane
 nisīdi. Atha kho pañcakaṅgo thapati āyasmantaṁ anuruddhaṁ paṇītena
 khādanīyena bhojanīyena sahatthā santappesi sampavāresi. Atha kho
 pañcakaṅgo thapati āyasmantaṁ anuruddhaṁ bhuttāviṁ onītapattapāṇiṁ
 aññataraṁ nīcaṁ āsanaṁ gahetvā ekamanataṁ nisīdi. Ekamantaṁ
 nisinno kho pañcakaṅgo thapati āyasmantaṁ anuruddhaṁ etadavoca
 idha maṁ 1- bhante therā bhikkhū upasaṅkamitvā evamāhaṁsu appamāṇaṁ
 gahapati cetovimuttiṁ bhāvehīti ekacce therā evamāhaṁsu mahaggataṁ
 gahapati cetovimuttiṁ bhāvehīti yā cāyaṁ bhante appamāṇā
 cetovimutti yā ca mahaggatā cetovimutti ime dhammā nānatthā ceva
 nānābyañjanā ca udāhu ekatthā byañjanameva nānanti. Tenahi
 gahapati taññevettha paṭibhātu apaṇṇakante ito bhavissatīti.
 Mayhaṁ kho bhante evaṁ hoti yā cāyaṁ appamāṇā cetovimutti
 yā ca mahaggatā cetovimutti ime dhammā ekatthā
 byañjanameva nānanti.
      [422] Yā cāyaṁ gahapati appamāṇā cetovimutti yā ca
 mahaggatā cetovimutti ime dhammā nānatthā ceva nānābyañjanā

  *  *  *  *  *  *
  Footnote:1 Yu. ayaṁ pāṭho natthi.
-------------------------------------------------
[page 286]
 Ca tadimināpetaṁ gahapati pariyāyena veditabbaṁ yathā panime 1- dhammā
 nānatthā ceva nānābyañjanā ca. Katamā ca gahapati appamāṇā
 cetovimutti. Idha gahapati bhikkhu mettāsahagatena cetasā ekaṁ
 disaṁ pharitvā viharati tathā dutiyaṁ tathā tatiyaṁ tathā catutthaṁ iti
 uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena
 cetasā vipulena mahaggatena appamāṇena averena abyāpajjhena
 pharitvā viharati. Karuṇāsahagatena cetasā ... Muditāsahagatena
 cetasā ... Upekkhāsahagatena cetasā ekaṁ disaṁ pharitvā
 viharati tathā dutiyaṁ tathā tatiyaṁ tathā catutthaṁ iti uddhamadho
 tiriyaṁ sabbadhi sabbattatāya sabbāvantaṁ lokaṁ upekkhāsahagatena
 cetasā vipulena mahaggatena appamāṇena averena abyāpajjhena
 pharitvā viharati ayaṁ vuccati gahapati appamāṇā cetovimutti.
      [423] Katamā ca 2- gahapati mahaggatā cetovimutti. Idha
 gahapati bhikkhu yāvatā ekaṁ rukkhamūlaṁ mahaggatanti pharitvā
 adhimuccitvā viharati ayaṁ vuccati gahapati mahaggatā cetovimutti.
 Idha pana gahapati bhikkhu yāvatā dve vā tīṇi vā rukkhamūlāni
 mahaggatanti pharitvā adhimuccitvā viharati ayaṁ 3- vuccati gahapati
 mahaggatā cetovimutti. Idha gahapati bhikkhu yāvatā ekaṁ gāmakkhettaṁ
 mahaggatanti pharitvā adhimuccitvā viharati ayaṁ < PTS. M III , 147 >vuccati
 gahapati mahaggatā cetovimutti. Idha pana gahapati bhikkhu yāvatā

  *  *  *  *  *  *
  Footnote:1 Ma. Yu. panasaddo natthi. 2 Yu. casaddo natthi. 3 Ma. Yu. ayampi.
-------------------------------------------------
[page 287]
 Dve vā tīṇi vā gāmakkhettāni mahaggatanti pharitvā adhimuccitvā
 viharati ayaṁ vuccati gahapati mahaggatā cetovimutti. Idha gahapati
 bhikkhu yāvatā ekaṁ mahārajjaṁ mahaggatanti pharitvā adhimuccitvā
 viharati ayaṁ vuccati gahapati mahaggatā cetovimutti. Idha pana
 gahapati bhikkhu yāvatā dve vā tīṇi vā mahārajjāni mahaggatanti
 pharitvā adhimuccitvā viharati ayaṁ vuccati gahapati mahaggatā
 cetovimutti. Idha pana gahapati bhikkhu yāvatā samuddapariyantaṁ
 paṭhaviṁ mahaggatanti pharitvā adhimuccitvā viharati ayaṁ vuccati
 gahapati mahaggatā cetovimutti. Iminā kho etaṁ gahapati
 pariyāyena veditabbaṁ yathā panime dhammā nānatthā ceva
 nānābyañjanā ca.
      [424] Catasso kho imā gahapati bhavūpapattiyo. Katamā
 catasso. Idha gahapati ekacco parittābhāni 1- pharitvā adhimuccitvā
 viharati. So kāyassa bhedā parammaraṇā parittābhānaṁ devānaṁ
 sahabyataṁ upapajjati. Idha pana gahapati ekacco appamāṇābhāni 2-
 pharitvā adhimuccitvā viharati. So kāyassa bhedā parammaraṇā
 appamāṇābhānaṁ devānaṁ sahabyataṁ upapajjati. Idha gahapati
 ekacco saṅkiliṭṭhābhāni 3- pharitvā adhimuccitvā viharati. So
 kāyassa bhedā parammaraṇā saṅkiliṭṭhābhānaṁ devānaṁ sahabyataṁ
 upapajjati. Idha pana gahapati ekacco parisuddhābhāni 4- pharitvā

  *  *  *  *  *  *
  Footnote:1 Ma. Yu. parittābhāti. 2 Po. Ma. Yu. appamāṇābhāti.
 3 Po. Ma. Yu. saṅkiliṭṭhābhāti. 4 po Ma. Yu. parisuddhābhāti.
-------------------------------------------------
[page 288]
 Adhimuccitvā viharati. So kāyassa bhedā parammaraṇā parisuddhābhānaṁ
 devānaṁ sahabyataṁ upapajjati. Imā kho gahapati catasso
 bhavūpapattiyo.
      [425] Hoti kho so gahapati samayo yā tā devatā ekajjhaṁ
 sannipatanti tāsaṁ ekajjhaṁ sannipatitānaṁ vaṇṇanānattaṁ hi kho
 paññāyati no ca ābhānānattaṁ. Seyyathāpi gahapati puriso
 sambahulāni telappadīpāni ekaṁ gharaṁ paveseyya tesaṁ ekaṁ gharaṁ
 pavesitānaṁ accinānattaṁ hi kho paññāyetha no ca ābhānānattaṁ
 evameva kho < PTS. M III , 148 >gahapati hoti kho so samayo yā tā devatā
 ekajjhaṁ sannipatanti tāsaṁ ekajjhaṁ sannipatitānaṁ vaṇṇanānattaṁ
 hi kho paññāyati no ca ābhānānattaṁ.
      [426] Hoti kho so gahapati samayo yā tā devatā tato
 vipakkamanti tāsaṁ tato vipakkamantīnaṁ vaṇṇanānattañceva paññāyati
 ābhānānattañca. Seyyathāpi gahapati puriso tāni sambahulāni
 telappadīpāni tamhā gharā nīhareyya tesaṁ tato nīharantānaṁ
 accinānattañceva paññāyetha ābhānānattañca evameva kho
 gahapati hoti kho so samayo yā tā devatā tato vipakkamanti
 tāsaṁ tato vipakkamantīnaṁ vaṇṇanānattañceva paññāyati
 ābhānānattañca.
      [427] Na kho gahapati tāsaṁ devatānaṁ evaṁ hoti idamhākaṁ
-------------------------------------------------
[page 289]
 Niccanti vā dhuvanti vā sassatanti vā apica yattha yattheva tā
 devatā abhinivisanti tattha tattheva tā devatā abhiramanti.
 Seyyathāpi gahapati makkhikānaṁ kājena vā piṭakena vā hariyamānānaṁ
 na evaṁ hoti idamhākaṁ niccanti vā dhuvanti vā sassatanti
 vā apica yattha yattheva tā makkhikā abhinivisanti tattha tattheva
 tā makkhikā abhiramanti evameva kho gahapati tāsaṁ devatānaṁ
 na evaṁ hoti idamhākaṁ niccanti vā dhuvanti vā sassatanti
 vā apica yattha yattheva tā devatā abhinivisanti tattha tattheva
 tā devatā abhiramantīti.
      [428] Evaṁ vutte āyasmā abhiyo kaccāno āyasmantaṁ
 anuruddhaṁ etadavoca sādhu bhante anuruddha atthi ca me ettha
 uttariṁ paṭipucchitabbaṁ yā tā bhante devatā ābhā sabbā tā
 parittābhā udāhu santetthekaccā devatā appamāṇābhāti.
 Tadaṅgena kho āvuso kaccāna santetthekaccā devatā parittābhā
 santi panetthekaccā devatā appamāṇābhāti. Ko nu kho bhante
 anuruddha hetu < PTS. M III , 149 >ko paccayo yena tāsaṁ devatānaṁ ekaṁ devanikāyaṁ
 upapannānaṁ santetthekaccā devatā parittābhā santi panetthekaccā
 devatā appamāṇābhāti.
      [429] Tenahāvuso kaccāna taññevettha paṭipucchissāmi yathā
 te khameyya tathā naṁ byākareyyāsi. Taṁ kiṁ maññasi āvuso
-------------------------------------------------
[page 290]
 Kaccāna yvāyaṁ bhikkhu yāvatā ekaṁ rukkhamūlaṁ mahaggatanti pharitvā
 adhimuccitvā viharati yo cāyaṁ bhikkhu yāvatā dve vā tīṇi
 vā rukkhamūlāni mahaggatanti pharitvā adhimuccitvā viharati imāsaṁ
 ubhinnaṁ cittabhāvanānaṁ katamā cittabhāvanā mahaggatatarāti. Yvāyaṁ
 bhante bhikkhu yāvatā dve vā tīṇi vā rukkhamūlāni mahaggatanti
 pharitvā adhimuccitvā viharati ayaṁ imāsaṁ ubhinnaṁ cittabhāvanānaṁ
 mahaggatatarāti.
      [430] Taṁ kiṁ maññasi āvuso kaccāna yvāyaṁ bhikkhu yāvatā
 dve vā tīṇi vā rukkhamūlāni mahaggatanti pharitvā adhimuccitvā
 viharati yo cāyaṁ bhikkhu yāvatā ekaṁ gāmakkhettaṁ mahaggatanti
 pharitvā adhimuccitvā viharati imāsaṁ ubhinnaṁ cittabhāvanānaṁ katamā
 cittabhāvanā mahaggatatarāti. Yvāyaṁ bhante bhikkhu yāvatā ekaṁ
 gāmakkhettaṁ mahaggatanti pharitvā adhimuccitvā viharati ayaṁ imāsaṁ
 ubhinnaṁ cittabhāvanānaṁ mahaggatatarāti.
      [431] Taṁ kiṁ maññasi āvuso kaccāna yvāyaṁ bhikkhu yāvatā
 ekaṁ gāmakkhettaṁ mahaggatanti pharitvā adhimuccitvā viharati yo
 cāyaṁ bhikkhu yāvatā dve vā tīṇi vā gāmakkhettāni mahaggatanti
 pharitvā adhimuccitvā viharati imāsaṁ ubhinnaṁ cittabhāvanānaṁ katamā
 cittabhāvanā mahaggatatarāti. Yvāyaṁ bhante bhikkhu yāvatā dve
 vā tīṇi vā gāmakkhettāni mahaggatanti pharitvā adhimuccitvā
-------------------------------------------------
[page 291]
 Viharati ayaṁ imāsaṁ ubhinnaṁ cittabhāvanānaṁ mahaggatatarāti.
      [432] Taṁ kiṁ maññasi āvuso kaccāna yvāyaṁ < PTS. M III , 150 >bhikkhu yāvatā
 dve vā tīṇi vā gāmakkhettāni mahaggatanti pharitvā adhimuccitvā
 viharati yo cāyaṁ bhikkhu yāvatā ekaṁ mahārajjaṁ mahaggatanti
 pharitvā adhimuccitvā viharati imāsaṁ ubhinnaṁ cittabhāvanānaṁ katamā
 cittabhāvanā mahaggatatarāti. Yvāyaṁ bhante bhikkhu yāvatā ekaṁ
 mahārajjaṁ mahaggatanti pharitvā adhimuccitvā viharati ayaṁ imāsaṁ
 ubhinnaṁ cittabhāvanānaṁ mahaggatatarāti.
      [433] Taṁ kiṁ maññasi āvuso kaccāna yvāyaṁ bhikkhu yāvatā
 ekaṁ mahārajjaṁ mahaggatanti pharitvā adhimuccitvā viharati yo
 cāyaṁ bhikkhu yāvatā dve vā tīṇi vā mahārajjāni mahaggatanti
 pharitvā adhimuccitvā viharati imāsaṁ ubhinnaṁ cittabhāvanānaṁ katamā
 cittabhāvanā mahaggatatarāti. Yvāyaṁ bhante bhikkhu yāvatā dve
 vā tīṇi vā mahārajjāni mahaggatanti pharitvā adhimuccitvā viharati
 ayaṁ imāsaṁ ubhinnaṁ cittabhāvanānaṁ mahaggatatarāti.
      [434] Taṁ kiṁ maññasi āvuso kaccāna yvāyaṁ bhikkhu yāvatā
 dve vā tīṇi vā mahārajjāni mahaggatanti pharitvā adhimuccitvā
 viharati yo cāyaṁ bhikkhu yāvatā samuddapariyantaṁ paṭhaviṁ mahaggatanti
 pharitvā adhimuccitvā viharati imāsaṁ ubhinnaṁ cittabhāvanānaṁ katamā
 cittabhāvanā mahaggatatarāti. Yvāyaṁ bhante bhikkhu yāvatā
-------------------------------------------------
[page 292]
 Samuddapariyantaṁ paṭhaviṁ mahaggatanti pharitvā adhimuccitvā viharati ayaṁ
 imāsaṁ ubhinnaṁ cittabhāvanānaṁ mahaggatatarāti. Ayaṁ kho āvuso
 kaccāna hetu ayaṁ paccayo yena tāsaṁ devatānaṁ ekaṁ devanikāyaṁ
 upapannānaṁ santetthekaccā devatā parittābhā santi panetthekaccā
 devatā appamāṇābhāti.
      [435] Sādhu bhante anuruddha atthi ca me ettha uttariṁ
 paṭipucchitabbaṁ yāvatā bhante devatā < PTS. M III , 151 >ābhā sabbā tā saṅkiliṭṭhābhā
 udāhu santetthekaccā devatā parisuddhābhāti. Tadaṅgena kho
 āvuso kaccāna santetthekaccā devatā saṅkiliṭṭhābhā santi
 panetthekaccā devatā parisuddhābhāti. Ko nu kho bhante anuruddha
 hetu ko paccayo yena tāsaṁ devatānaṁ ekaṁ devanikāyaṁ upapannānaṁ
 santetthekaccā devatā saṅkiliṭṭhābhā santi panetthekaccā devatā
 parisuddhābhāti.
      [436] Tenahāvuso kaccāna upamante karissāmi upamāyapidhekacce
 viññū purisā bhāsitassa atthaṁ ājānanti. Seyyathāpi
 āvuso kaccāna telappadīpassa jhāyato telampi aparisuddhaṁ vaṭṭipi
 aparisuddhā. So telassapi aparisuddhattā vaṭṭiyāpi aparisuddhattā
 andhandhaṁ viya jhāyati evameva kho āvuso kaccāna idhekacco
 bhikkhu saṅkiliṭṭhābhāni pharitvā adhimuccitvā viharati. Tassa
 kāyaduṭṭhullampi na supaṭippassaddhaṁ hoti thīnamiddhampi na susamūhataṁ
-------------------------------------------------
[page 293]
 Hoti uddhaccakukkuccampi na supaṭivinītaṁ hoti. So kāyaduṭṭhullassapi
 na supaṭippassaddhattā thīnamiddhassapi na susamūhatattā uddhaccakukkuccassapi
 na supaṭivinītattā andhandhaṁ viya jhāyati. So kāyassa
 bhedā parammaraṇā saṅkiliṭṭhābhānaṁ devānaṁ sahabyataṁ upapajjati.
 Seyyathāpi āvuso kaccāna telappadīpassa jhāyato telampi parisuddhaṁ
 vaṭṭipi parisuddhā. So telassapi parisuddhattā vaṭṭiyāpi parisuddhattā
 na andhandhaṁ viya jhāyati evameva kho āvuso kaccāna idhekacco
 bhikkhu parisuddhābhāni pharitvā adhimuccitvā viharati. Tassa
 kāyaduṭṭhullampi supaṭippassaddhaṁ hoti thīnamiddhampi susamūhataṁ hoti
 uddhaccakukkuccampi supaṭivinītaṁ hoti. So kāyaduṭṭhullassapi
 supaṭippassaddhattā thīnamiddhassapi susamūhatattā uddhaccakukkuccassapi
 supaṭivinītattā na andhandhaṁ viya jhāyati. < PTS. M III , 152 >So kāyassa bhedā
 parammaraṇā parisuddhābhānaṁ devānaṁ sahabyataṁ upapajjati. Ayaṁ kho
 āvuso kaccāna hetu ayaṁ paccayo yena tāsaṁ devatānaṁ ekaṁ
 devanikāyaṁ upapannānaṁ santetthekaccā devatā saṅkiliṭṭhābhā
 santetthekaccā devatā parisuddhābhāti.
      [437] Evaṁ vutte āyasmā abhiyo kaccāno āyasmantaṁ
 anuruddhaṁ etadavoca sādhu bhante anuruddha na bhante āyasmā
 anuruddho evamāha evamme sutanti vā evaṁ arahati bhavitunti
 vā atha ca pana bhante āyasmā anuruddho evampi tā
-------------------------------------------------
[page 294]
 Devatā itipi tā devatātveva bhāsati tassa mayhaṁ bhante evaṁ
 hoti addhā āyasmatā anuruddhena tāhi devatāhi saddhiṁ sannivutthapubbañceva
 sallapitapubbañca sākacchā ca samāpajjitapubbāti.
 Addhā kho ayaṁ āvuso kaccāna āsajja upanīyavācā bhāsitā
 apica te ahaṁ byākarissāmi dīgharattaṁ kho me āvuso kaccāna
 tāhi devatāhi saddhiṁ sannivutthapubbañca sallapitapubbañca sākacchā
 ca samāpajjitapubbāti.
      [438] Evaṁ vutte āyasmā abhiyo kaccāno pañcakaṅgaṁ
 thapatiṁ etadavoca lābhā te gahapati suladdhaṁ te gahapati yaṁ
 tvañceva taṁ kaṅkhādhammaṁ pahāsi yampimaṁ dhammapariyāyaṁ alatthamhā
 savanāyāti.
                  Anuruddhasuttaṁ niṭṭhitaṁ sattamaṁ.
                       -----------
-------------------------------------------------
[page 295]
                       Upakkilesasuttaṁ
      [439] Evamme sutaṁ ekaṁ samayaṁ bhagavā kosambiyaṁ viharati
 ghositārāme. Tena kho pana samayena kosambiyaṁ bhikkhū
 bhaṇḍanajātā kalahajātā vivādāpannā aññamaññaṁ mukhasattīhi
 vitudantā viharanti.
      [440] < PTS. M III , 153 >Atha kho aññataro bhikkhu yena bhagavā tenupasaṅkami
 upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ
 ṭhito kho so bhikkhu bhagavantaṁ etadavoca idha bhante kosambiyaṁ
 bhikkhū bhaṇḍanajātā kalahajātā vivādāpannā aññamaññaṁ mukhasattīhi
 vitudantā viharanti sādhu bhante bhagavā yena te bhikkhū tenupasaṅkamatu
 anukampaṁ upādāyāti. Adhivāsesi bhagavā tuṇhībhāvena. Atha
 kho bhagavā yena te bhikkhū tenupasaṅkami upasaṅkamitvā te
 bhikkhū etadavoca alaṁ bhikkhave mā bhaṇḍanaṁ mā kalahaṁ mā
 viggahaṁ mā vivādanti. Evaṁ vutte aññataro bhikkhu bhagavantaṁ
 etadavoca āgametu bhante bhagavā dhammassāmi appossukko
 bhante bhagavā diṭṭhadhammasukhavihāraṁ anuyutto viharatu mayametena
 bhaṇḍanena kalahena viggahena vivādena paññāyissāmāti.
      [441] Dutiyampi kho bhagavā te bhikkhū etadavoca alaṁ bhikkhave
 mā bhaṇḍanaṁ mā kalahaṁ mā viggahaṁ mā vivādanti. Dutiyampi kho
-------------------------------------------------
[page 296]
 So bhikkhu bhagavantaṁ etadavoca āgametu bhante bhagavā dhammassāmi
 appossukko bhante bhagavā diṭṭhadhammasukhavihāraṁ anuyutto viharatu
 mayametena bhaṇḍanena kalahena viggahena vivādena paññāyissāmāti.
      [442] Tatiyampi kho bhagavā te bhikkhū etadavoca alaṁ bhikkhave
 mā bhaṇḍanaṁ mā kalahaṁ mā viggahaṁ mā vivādanti. Tatiyampi kho
 so bhikkhu bhagavantaṁ etadavoca āgametu bhante bhagavā dhammassāmi
 appossukko bhante bhagavā diṭṭhadhammasukhavihāraṁ anuyutto viharatu
 mayametena bhaṇḍanena kalahena viggahena vivādena paññāyissāmāti.
      [443] Atha kho bhagavā pubbaṇhasamayaṁ nivāsetvā
 pattacīvaramādāya kosambiṁ piṇḍāya pāvisi. Kosambiyaṁ piṇḍāya
 caritvā pacchābhattaṁ piṇḍapātapaṭikkanto senāsanaṁ saṁsāmetvā
 pattacīvaraṁ ādāya ṭhitakova imā gāthā abhāsi
      puthusaddo samajano na bālo koci maññatha
      saṅghasmiṁ bhijjamānasmiṁ nāññaṁ bhiyyo amaññatha 1-
      parimuṭṭhā paṇḍitā bhāsā vācāgocarabhāṇino
      yāvicchanti mukhāyāmaṁ yena nītā na taṁ vidū
      akkocchi maṁ avadhi maṁ ajini maṁ ahāsi me
      ye ca taṁ upanayhanti veraṁ tesaṁ na sammati
      akkocchi maṁ avadhi maṁ ajini maṁ ahāsi me

  *  *  *  *  *  *
  Footnote:1 Po. Ma. Yu. amaññarunti dissati.
-------------------------------------------------
[page 297]
      Ye ca taṁ nūpanayhanti veraṁ tesūpasammati
      na hi verena verāni sammantīdha kudācanaṁ
      averena ca sammanti esa dhammo sanantano
      pare ca na vijānanti mayamettha yamāmhase
      ye ca tattha vijānanti tato sammanti medhagā
      aṭṭhicchidā pāṇaharā gavāssadhanahāriyo
      raṭṭhaṁ vilumpamānānaṁ tesampi hoti saṅgati
                kasmā tumhākaṁ no siyā
                sace labhetha nipakaṁ sahāyaṁ
                saddhiṁcaraṁ sādhuvihāridhīraṁ
                abhibhuyya sabbāni parissayāni
                careyya tenattamano satimā
                no ce labhetha nipakaṁ sahāyaṁ
                saddhiṁcaraṁ sādhuvihāridhīraṁ
                rājāva raṭṭhaṁ vijitaṁ pahāya
                eko care mātaṅgaraññeva nāgo
                ekassa caritaṁ seyyo
                natthi bāle sahāyatā
                eko care na ca pāpāni kayirā
                appossukko mātaṅgaraññeva nāgoti.
-------------------------------------------------
[page 298]
      [444] Atha kho bhagavā ṭhitakova < PTS. M III , 155 >imā gāthā bhāsitvā yena
 bālakaloṇakāragāmo tenupasaṅkami. Tena kho pana samayena āyasmā
 bhagu bālakaloṇakāragāme viharati. Addasā kho āyasmā bhagu
 bhagavantaṁ dūratova āgacchantaṁ disvāna āsanaṁ paññāpesi udakañca
 pādānaṁ dhovanaṁ 1-. Nisīdi bhagavā paññatte āsane nisajja pāde
 pakkhālesi. Āyasmāpi kho bhagu bhagavantaṁ abhivādetvā ekamantaṁ
 nisīdi. Ekamantaṁ nisinnaṁ kho āyasmantaṁ bhaguṁ bhagavā etadavoca
 kacci bhikkhu khamanīyaṁ kacci yāpanīyaṁ kacci piṇḍakena na kilamasīti.
 Khamanīyaṁ bhagavā yāpanīyaṁ bhagavā na cāhaṁ bhante piṇḍakena kilamāmīti.
 Atha kho bhagavā āyasmantaṁ bhaguṁ dhammiyā kathāya sandassetvā
 samādapetvā samuttejetvā sampahaṁsetvā uṭṭhāyāsanā yena
 pācīnavaṁsadāyo tenupasaṅkami.
      [445] Tena kho pana samayena āyasmā ca anuruddho āyasmā
 ca nandiyo āyasmā ca kimbilo pācīnavaṁsadāye viharanti. Addasā
 kho dāyapālako bhagavantaṁ dūratova āgacchantaṁ disvāna bhagavantaṁ
 etadavoca mā samaṇa etaṁ dāyaṁ pāvisi santettha tayo
 kulaputtā attakāmarūpā viharanti mā tesaṁ aphāsumakāsīti.
 Assosi kho āyasmā anuruddho dāyapālassa bhagavatā saddhiṁ
 mantiyamānassa sutvāna dāyapālaṁ etadavoca mā āvuso
 dāyapāla bhagavantaṁ vāresi satthā no bhagavā anuppattoti.

  *  *  *  *  *  *
  Footnote:1 upaṭṭhapesīti kiriyāpadaṁ bhaveyya.
-------------------------------------------------
[page 299]
 Atha kho āyasmā anuruddho yenāyasmā ca nandiyo āyasmā
 ca kimbilo tenupasaṅkami upasaṅkamitvā āyasmantañca nandiyaṁ
 āyasmantañca kimbilaṁ etadavoca abhikkamathāyasmanto
 abhikkamathāyasmanto satthā no bhagavā anuppattoti. Atha kho
 āyasmā ca anuruddho āyasmā ca nandiyo āyasmā ca kimbilo
 bhagavantaṁ paccuggantvā eko bhagavato pattacīvaraṁ paṭiggahesi eko
 āsanaṁ paññāpesi eko pādodakaṁ upaṭṭhapesi. Nisīdi bhagavā
 paññatte āsane nisajja pāde pakkhālesi. Tepi kho
 āyasmanto bhagavantaṁ abhivādetvā ekamantaṁ nisīdiṁsu.
      [446] Ekamantaṁ nisinnaṁ kho āyasmantaṁ anuruddhaṁ bhagavā
 etadavoca kacci < PTS. M III , 156 >vo anuruddhā khamanīyaṁ kacci yāpanīyaṁ kacci
 piṇḍakena kilamitthāti. Khamanīyaṁ bhagavā yāpanīyaṁ bhagavā na mayaṁ
 bhante piṇḍakena kilamāmāti. Kacci pana vo anuruddhā samaggā
 sammodamānā avivadamānā khīrodakībhūtā aññamaññaṁ piyacakkhūhi
 sampassantā viharathāti. Taggha mayaṁ bhante samaggā sammodamānā
 avivadamānā khīrodakībhūtā aññamaññaṁ piyacakkhūhi sampassantā
 viharāmāti. Yathākathaṁ pana tumhe anuruddhā samaggā sammodamānā
 avivadamānā khīrodakībhūtā aññamaññaṁ piyacakkhūhi sampassantā
 viharathāti.
      [447] Idha mayhaṁ bhante evaṁ hoti lābhā vata me suladdhaṁ
-------------------------------------------------
[page 300]
 Vate me yohaṁ evarūpehi sabrahmacārīhi saddhiṁ viharāmīti tassa
 mayhaṁ bhante imesu āyasmantesu mettaṁ kāyakammaṁ paccupaṭṭhitaṁ
 āvī ceva raho ca mettaṁ vacīkammaṁ paccupaṭṭhitaṁ āvī ceva
 raho ca mettaṁ manokammaṁ paccupaṭṭhitaṁ āvī ceva raho ca
 tassa mayhaṁ bhante evaṁ hoti yannūnāhaṁ sakaṁ cittaṁ nikkhipitvā
 imesaṁyeva āyasmantānaṁ cittassa vasena vatteyyanti so kho
 ahaṁ bhante sakaṁ cittaṁ nikkhipitvā imesaṁyeva āyasmantānaṁ cittassa
 vasena vattāmi nānā hi kho no bhante kāyā ekañca pana
 maññe cittanti.
      [448] Āyasmāpi kho nandiyo āyasmāpi kho kimbilo bhagavantaṁ
 etadavoca mayhampi kho bhante evaṁ hoti lābhā vata me
 suladdhaṁ vata me yohaṁ evarūpehi sabrahmacārīhi saddhiṁ viharāmīti
 tassa mayhaṁ bhante imesu āyasmantesu mettaṁ kāyakammaṁ paccupaṭṭhitaṁ
 āvī ceva raho ca mettaṁ vacīkammaṁ paccupaṭṭhitaṁ āvī ceva
 raho ca mettaṁ manokammaṁ paccupaṭṭhitaṁ āvī ceva raho ca
 tassa mayhaṁ bhante evaṁ hoti yannūnāhaṁ sakaṁ cittaṁ nikkhipitvā
 imesaṁyeva āyasmantānaṁ cittassa vasena vatteyyanti so kho ahaṁ
 bhante sakaṁ cittaṁ nikkhipitvā imesaṁyeva āyasmantānaṁ cittassa vasena
 vattāmi nānā hi kho no bhante kāyā ekañca pana maññe
 cittanti. Evaṁ kho mayaṁ bhante samaggā sammodamānā avivadamānā
-------------------------------------------------
[page 301]
 Khīrodakībhūtā aññamaññaṁ piyacakkhūhi sampassantā viharāmāti.
      [449] Sādhu sādhu anuruddhā < PTS. M III , 157 >kacci pana vo anuruddhā
 appamattā ātāpino pahitattā viharathāti. Taggha mayaṁ bhante
 appamattā ātāpino pahitattā viharāmāti. Yathākathaṁ pana tumhe
 anuruddhā appamattā ātāpino pahitattā viharathāti.
      [450] Idha bhante amhākaṁ yo paṭhamaṁ gāmato piṇḍāya
 paṭikkamati so āsanāni paññāpeti pānīyaṁ paribhojanīyaṁ upaṭṭhapeti
 avakkārapātiṁ upaṭṭhapeti yo pacchā gāmato piṇḍāya paṭikkamati
 sace hoti bhuttāvaseso sace ākaṅkhati bhuñjati no ce ākaṅkhati
 apaharite vā chaḍḍeti appāṇake vā udake opilāpeti so
 āsanāni paṭisāmeti pānīyaṁ paribhojanīyaṁ paṭisāmeti avakkārapātiṁ
 dhovitvā paṭisāmeti bhattaggaṁ sammajjati yo passati pānīyaghaṭaṁ
 vā paribhojanīyaghaṭaṁ vā vaccaghaṭaṁ vā rittaṁ tucchaṁ so upaṭṭhapeti
 sacāssa hoti avisayhaṁ hatthavikārena dutiyaṁ āmantetvā hatthavilaṅghakena
 pānīyaghaṭaṁ vā paribhojanīyaghaṭaṁ vā upaṭṭhapema na tveva mayaṁ
 bhante tappaccayā vācaṁ bhindāma pañcāhikaṁ kho pana mayaṁ bhante
 sabbarattiyaṁ dhammiyā kathāya sannisīdāma evaṁ kho mayaṁ bhante
 appamattā ātāpino pahitattā viharāmāti.
      [451] Sādhu sādhu anuruddhā atthi kho pana vo anuruddhā
 evaṁ appamattānaṁ pahitattānaṁ viharataṁ uttari manussadhammā
-------------------------------------------------
[page 302]
 Alamariyañāṇadassanaviseso adhigato phāsuvihāroti. Idha mayaṁ bhante
 appamattā ātāpino pahitattā viharantā obhāsañceva sañjānāma
 dassanañca rūpānaṁ so kho pana no obhāso nacirasseva antaradhāyati
 dassanañca rūpānaṁ tañca nimittaṁ appaṭivijjhāmāti.
      [452] Taṁ kho pana vo anuruddhā nimittaṁ paṭivijjhitabbaṁ ahampi
 sudaṁ anuruddhā pubbeva sambodhā anabhisambuddho bodhisattova samāno
 obhāsañceva < PTS. M III , 158 >sañjānāmi dassanañca rūpānaṁ. So kho pana me
 obhāso nacirasseva antaradhāyati dassanañca rūpānaṁ. Tassa mayhaṁ
 anuruddhā etadahosi ko nu kho hetu ko paccayo yena me
 obhāso antaradhāyati dassanañca rūpānanti. Tassa mayhaṁ anuruddhā
 etadahosi vicikicchā kho me udapādi vicikicchādhikaraṇañca pana me
 samādhi cavi samādhimhi cute obhāso antaradhāyati dassanañca rūpānaṁ.
 Sohaṁ tathā karissāmi yathā me puna na vicikicchā uppajjissatīti.
      [453] So kho ahaṁ anuruddhā appamatto ātāpī pahitatto
 viharanto obhāsañceva sañjānāmi dassanañca rūpānaṁ. So kho
 pana me obhāso nacirasseva antaradhāyati dassanañca rūpānaṁ.
 Tassa mayhaṁ anuruddhā etadahosi ko nu kho hetu ko paccayo
 yena me obhāso antaradhāyati dassanañca rūpānanti. Tassa
 mayhaṁ anuruddhā etadahosi amanasikāro kho me udapādi
 amanasikārādhikaraṇañca pana me samādhi cavi samādhimhi cute
-------------------------------------------------
[page 303]
 Obhāso antaradhāyati dassanañca rūpānaṁ. Sohaṁ tathā karissāmi
 yathā me puna na vicikicchā uppajjissati na amanasikāroti.
      [454] So kho ahaṁ anuruddhā .pe. Tassa mayhaṁ anuruddhā
 etadahosi thīnamiddhaṁ kho me udapādi thīnamiddhādhikaraṇañca pana
 me samādhi cavi samādhimhi cute obhāso antaradhāyati dassanañca
 rūpānaṁ. Sohaṁ tathā karissāmi yathā me puna na vicikicchā
 uppajjissati na amanasikāro na thīnamiddhanti.
      [455] So kho ahaṁ anuruddhā .pe. Tassa mayhaṁ anuruddhā
 etadahosi chambhitattaṁ kho me udapādi chambhitattādhikaraṇañca
 pana me samādhi cavi samādhimhi cute obhāso antaradhāyati
 dassanañca rūpānaṁ. Seyyathāpi anuruddhā puriso addhānamaggapaṭipanno
 tassa ubhatopasse vadhakā uppajjeyyuṁ tassa tatonidānaṁ
 chambhitattaṁ uppajjeyya evameva kho me anuruddhā chambhitattaṁ
 udapādi chambhitattādhikaraṇañca pana me samādhi cavi samādhimhi
 cute < PTS. M III , 159 >obhāso antaradhāyati dassanañca rūpānaṁ. Sohaṁ tathā
 karissāmi yathā me puna na vicikicchā uppajjissati na amanasikāro
 na thīnamiddhaṁ na chambhitattanti.
      [456] So kho ahaṁ anuruddhā .pe. Tassa mayhaṁ anuruddhā
 etadahosi ubbilaṁ kho me udapādi ubbilādhikaraṇañca pana
 me samādhi cavi samādhimhi cute obhāso antaradhāyati dassanañca
-------------------------------------------------
[page 304]
 Rūpānaṁ. Seyyathāpi anuruddhā puriso ekaṁ nidhimukhaṁ gavesanto
 sakideva pañca nidhimukhāni adhigaccheyya tassa tatonidānaṁ ubbilaṁ
 uppajjeyya evameva kho me anuruddhā ubbilaṁ udapādi
 ubbilādhikaraṇañca pana me samādhi cavi samādhimhi cute obhāso
 antaradhāyati dassanañca rūpānaṁ. Sohaṁ tathā karissāmi yathā me
 puna na vicikicchā uppajjissati na amanasikāro na thīnamiddhaṁ na
 chambhitattaṁ na ubbilanti.
      [457] So kho ahaṁ anuruddhā .pe. Tassa mayhaṁ anuruddhā
 etadahosi duṭṭhullaṁ kho me udapādi duṭṭhullādhikaraṇañca pana
 me samādhi cavi samādhimhi cute obhāso antaradhāyati dassanañca
 rūpānaṁ. Sohaṁ tathā karissāmi yathā me puna na vicikicchā
 uppajjissati na amanasikāro na thīnamiddhaṁ na chambhitattaṁ na ubbilaṁ
 na duṭṭhullanti.
      [458] So kho ahaṁ anuruddhā .pe. Tassa mayhaṁ anuruddhā
 etadahosi accāraddhaviriyaṁ kho me udapādi accāraddhaviriyādhikaraṇañca
 pana me samādhi cavi samādhimhi cute obhāso
 antaradhāyati dassanañca rūpānaṁ. Seyyathāpi anuruddhā puriso
 ubhohi hatthehi vaṭṭakaṁ gāḷhaṁ gaṇheyya so tattheva matameyya 1-
 evameva kho me 2- anuruddhā accāraddhaviriyaṁ udapādi
 accāraddhaviriyādhikaraṇañca pana me samādhi cavi samādhimhi cute obhāso

  *  *  *  *  *  *
  Footnote:1 Po. Ma. Yu. patameyyā. patameyyāti mareyyāti upakkilesasuttavaṇṇanā.
 2 Po. Yu. meti natthi.
-------------------------------------------------
[page 305]
 Antaradhāyati dassanañca rūpānaṁ. Sohaṁ tathā karissāmi yathā me
 puna na vicikicchā uppajjissati na amanasikāro na thīnamiddhaṁ na
 chambhitattaṁ na ubbilaṁ na duṭṭhullaṁ na accāraddhaviriyanti.
      [459] So kho ahaṁ < PTS. M III , 160 >anuruddhā .pe. Tassa mayhaṁ anuruddhā
 etadahosi atilīnaviriyaṁ kho me udapādi atilīnaviriyādhikaraṇañca pana
 me samādhi cavi samādhimhi cute obhāso antaradhāyati dassanañca
 rūpānaṁ. Seyyathāpi anuruddhā puriso vaṭṭakaṁ sithilaṁ gaṇheyya so
 tassa hatthato uppateyya evameva kho me anuruddhā atilīnaviriyaṁ
 udapādi atilīnaviriyādhikaraṇañca pana me samādhi cavi samādhimhi
 cute obhāso antaradhāyati dassanañca rūpānaṁ. Sohaṁ tathā
 karissāmi yathā me puna na vicikicchā uppajjissati na amanasikāro
 na thīnamiddhaṁ na chambhitattaṁ na ubbilaṁ na duṭṭhullaṁ na accāraddhaviriyaṁ na
 atilīnaviriyanti.
      [460] So kho ahaṁ anuruddhā .pe. Tassa mayhaṁ anuruddhā
 etadahosi abhijappā kho me udapādi abhijappādhikaraṇañca
 pana me samādhi cavi samādhimhi cute obhāso antaradhāyati
 dassanañca rūpānaṁ. Sohaṁ tathā karissāmi yathā me puna na
 vicikicchā uppajjissati na amanasikāro na thīnamiddhaṁ na chambhitattaṁ
 na ubbilaṁ na duṭṭhullaṁ na accāraddhaviriyaṁ na atilīnaviriyaṁ na
 abhijappāti.
-------------------------------------------------
[page 306]
      [461] So kho ahaṁ anuruddhā .pe. Tassa mayhaṁ etadahosi
 nānattasaññā kho me udapādi nānattasaññādhikaraṇañca pana me
 samādhi cavi samādhimhi cute obhāso antaradhāyati dassanañca
 rūpānaṁ. Sohaṁ tathā karissāmi yathā me puna na vicikicchā
 uppajjissati na amanasikāro na thīnamiddhaṁ na chambhitattaṁ na ubbilaṁ
 na duṭṭhullaṁ na accāraddhaviriyaṁ na atilīnaviriyaṁ na abhijappā na
 nānattasaññāti.
      [462] So kho ahaṁ anuruddhā appamatto ātāpī pahitatto
 viharanto obhāsañceva sañjānāmi dassanañca rūpānaṁ. So kho
 pana me obhāso nacirasseva antaradhāyati dassanañca rūpānaṁ.
 Tassa mayhaṁ anuruddhā etadahosi ko nu kho hetu ko paccayo
 yena me obhāso antaradhāyati dassanañca rūpānanti. Tassa
 mayhaṁ anuruddhā etadahosi atinijjhāyitattaṁ kho me rūpānaṁ
 udapādi atinijjhāyitattādhikaraṇañca pana me samādhi cavi samādhimhi
 cute obhāso antaradhāyati dassanañca rūpānaṁ. Sohaṁ tathā
 karissāmi yathā me puna na vicikicchā uppajjissati na amanasikāro
 na thīnamiddhaṁ na chambhitattaṁ na ubbilaṁ na duṭṭhullaṁ na accāraddhaviriyaṁ
 na atilīnaviriyaṁ na abhijappā na nānattasaññā na atinijjhāyitattaṁ
 rūpānanti.
      [463] So kho ahaṁ anuruddhā vicikicchā cittassa
-------------------------------------------------
[page 307]
 Upakkilesoti iti viditvā vicikicchaṁ cittassa upakkilesaṁ pajahiṁ.
 Amanasikāro cittassa upakkilesoti iti viditvā amanasikāraṁ
 cittassa upakkilesaṁ pajahiṁ. Thīnamiddhaṁ cittassa upakkilesoti
 iti viditvā thīnamiddhaṁ cittassa upakkilesaṁ pajahiṁ. Chambhitattaṁ
 cittassa upakkilesoti iti viditvā chambhitattaṁ cittassa upakkilesaṁ
 pajahiṁ. Ubbilaṁ cittassa upakkilesoti iti viditvā ubbilaṁ
 cittassa upakkilesaṁ pajahiṁ. Duṭṭhullaṁ cittassa upakkilesoti iti
 viditvā duṭṭhullaṁ cittassa upakkilesaṁ pajahiṁ. Accāraddhaviriyaṁ
 cittassa upakkilesoti iti viditvā accāraddhaviriyaṁ cittassa
 upakkilesaṁ pajahiṁ. Atilīnaviriyaṁ cittassa upakkilesoti iti viditvā
 atilīnaviriyaṁ cittassa upakkilesaṁ pajahiṁ. Abhijappā cittassa
 upakkilesoti iti viditvā abhijappaṁ cittassa upakkilesaṁ pajahiṁ.
 Nānattasaññā cittassa upakkilesoti iti viditvā < PTS. M III , 161 >nānattasaññaṁ
 cittassa upakkilesaṁ pajahiṁ. Atinijjhāyitattaṁ rūpānaṁ cittassa
 upakkilesoti iti viditvā atinijjhāyitattaṁ rūpānaṁ cittassa
 upakkilesaṁ pajahiṁ.
      [464] So kho ahaṁ anuruddhā appamatto ātāpī pahitatto
 viharanto obhāsaṁ hi kho sañjānāmi na ca rūpāni passāmi
 rūpāni hi kho passāmi na ca obhāsaṁ sañjānāmi kevalampi rattiṁ
 kevalampi divasaṁ kevalampi rattindivaṁ. Tassa mayhaṁ anuruddhā
-------------------------------------------------
[page 308]
 Etadahosi ko nu kho hetu ko paccayo yohaṁ obhāsaṁ hi kho
 sañjānāmi na ca rūpāni passāmi rūpāni hi kho passāmi na
 ca obhāsaṁ sañjānāmi kevalampi rattiṁ kevalampi divasaṁ kevalampi
 rattindivanti. Tassa mayhaṁ anuruddhā etadahosi yasmiṁ kho
 ahaṁ samaye rūpanimittaṁ amanasikaritvā obhāsanimittaṁ manasikaromi
 obhāsaṁ hi kho tasmiṁ samaye sañjānāmi na ca rūpāni passāmi yasmiṁ
 panāhaṁ samaye obhāsanimittaṁ amanasikaritvā rūpanimittaṁ manasikaromi
 rūpāni hi kho tasmiṁ samaye passāmi na ca obhāsaṁ sañjānāmi
 kevalampi rattiṁ kevalampi divasaṁ kevalampi rattindivanti.
      [465] So kho ahaṁ anuruddhā appamatto ātāpī pahitatto
 viharanto parittañceva obhāsaṁ sañjānāmi parittāni ca rūpāni
 passāmi appamāṇañceva obhāsaṁ sañjānāmi appamāṇāni ca rūpāni
 passāmi kevalampi rattiṁ kevalampi divasaṁ kevalampi rattindivaṁ.
 Tassa mayhaṁ anuruddhā etadahosi ko nu kho hetu ko paccayo
 yohaṁ parittañceva obhāsaṁ sañjānāmi parittāni ca rūpāni passāmi
 appamāṇañceva obhāsaṁ sañjānāmi appamāṇāni ca rūpāni
 passāmi kevalampi rattiṁ kevalampi divasaṁ kevalampi rattindivanti.
 Tassa mayhaṁ anuruddhā etadahosi yasmiṁ kho samaye paritto me
 samādhi hoti parittaṁ me tamhi samaye cakkhu hoti sohaṁ parittena
 cakkhunā parittañceva obhāsaṁ sañjānāmi parittāni ca rūpāni
-------------------------------------------------
[page 309]
 Passāmi yasmiṁ pana samaye appamāṇo 1- me samādhi hoti
 appamāṇaṁ me tamhi samaye cakkhu hoti sohaṁ appamāṇena
 cakkhunā appamāṇañceva obhāsaṁ sañjānāmi appamāṇāni ca rūpāni
 passāmi kevalampi < PTS. M III , 162 >rattiṁ kevalampi divasaṁ kevalampi rattindivanti.
 Yato kho me anuruddhā vicikicchā cittassa upakkilesoti iti
 viditvā vicikicchā cittassa upakkileso pahīno ahosi. Amanasikāro
 cittassa upakkilesoti iti viditvā amanasikāro cittassa
 upakkileso pahīno ahosi. Thīnamiddhaṁ cittassa upakkilesoti
 iti viditvā thīnamiddhaṁ cittassa upakkileso pahīno ahosi.
 Chambhitattaṁ cittassa upakkilesoti iti viditvā chambhitattaṁ cittassa
 upakkileso pahīno ahosi. Ubbilaṁ cittassa upakkilesoti iti
 viditvā ubbilaṁ cittassa upakkileso pahīno ahosi. Duṭṭhullaṁ
 cittassa upakkilesoti iti viditvā duṭṭhullaṁ cittassa upakkileso
 pahīno ahosi. Accāraddhaviriyaṁ cittassa upakkilesoti iti
 viditvā accāraddhaviriyaṁ cittassa upakkileso pahīno ahosi.
 Atilīnaviriyaṁ cittassa upakkilesoti iti viditvā atilīnaviriyaṁ cittassa
 upakkileso pahīno ahosi. Abhijappā cittassa upakkilesoti
 iti viditvā abhijappā cittassa upakkileso pahīno ahosi.
 Nānattasaññā cittassa upakkilesoti iti viditvā nānattasaññā
 cittassa upakkileso pahīno ahosi. Atinijjhāyitattaṁ rūpānaṁ

  *  *  *  *  *  *
  Footnote:1 Yu. apparitto.
-------------------------------------------------
[page 310]
 Cittassa upakkilesoti iti viditvā atinijjhāyitattaṁ rūpānaṁ cittassa
 upakkileso pahīno ahosi. Tassa mayhaṁ anuruddhā etadahosi
 ye kho me cittassa upakkilesā te me pahīnā handadānāhaṁ
 tividhena samādhiṁ bhāvesinti.
      [466] So kho ahaṁ anuruddhā savitakkampi savicāraṁ samādhiṁ
 bhāvesiṁ. Avitakkampi vicāramattaṁ samādhiṁ bhāvesiṁ. Avitakkampi
 avicāraṁ samādhiṁ bhāvesiṁ. Sappītikampi samādhiṁ bhāvesiṁ. Nippītikampi
 samādhiṁ bhāvesiṁ. Sātasahagatampi samādhiṁ bhāvesiṁ. Upekkhāsahagatampi
 samādhiṁ bhāvesiṁ. Yato kho me anuruddhā savitakkopi savicāro
 samādhi bhāvito ahosi. Avitakkopi vicāramatto samādhi bhāvito
 ahosi. Avitakkopi avicāro samādhi bhāvito ahosi. Sappītikopi
 samādhi bhāvito ahosi. Nippītikopi samādhi bhāvito ahosi.
 Sātasahagatopi samādhi bhāvito ahosi. Upekkhāsahagatopi samādhi
 bhāvito ahosi. Ñāṇañca pana me dassanaṁ udapādi akuppā
 me vimutti ayamantimā jāti natthidāni punabbhavoti.
      Idamavoca bhagavā attamano āyasmā anuruddho bhagavato
 bhāsitaṁ abhinandīti.
                  Upakkilesasuttaṁ niṭṭhitaṁ aṭṭhamaṁ.
                        ---------
-------------------------------------------------
[page 311]
                       Bālapaṇḍitasuttaṁ< PTS. M III , 163 >
      [467] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
      [468] Bhagavā etadavoca tīṇīmāni bhikkhave bālassa
 bālalakkhaṇāni bālanimittāni bālāpadānāni. Katamāni tīṇi. Idha
 bhikkhave bālo duccintitacintī ca hoti dubbhāsitabhāsī ca dukkaṭakammakārī
 ca. No cetaṁ bhikkhave bālo duccintitacintī ca abhavissa
 dubbhāsitabhāsī ca dukkaṭakammakārī ca. Kena naṁ paṇḍitā jāneyyuṁ
 bālo ayaṁ bhavaṁ asappurisoti. Yasmā ca kho bhikkhave bālo
 duccintitacintī ca hoti dubbhāsitabhāsī ca dukkaṭakammakārī ca
 tasmā naṁ paṇḍitā jānanti bālo ayaṁ bhavaṁ asappurisoti.
 Sa kho so bhikkhave bālo tividhaṁ diṭṭheva dhamme dukkhaṁ domanassaṁ
 paṭisaṁvedeti.
      [469] Sace bhikkhave bālo sabhāyaṁ vā nisinno hoti rathiyāya 1-
 vā nisinno hoti siṅghāṭake vā nisinno hoti tatra [2]- jano
 tajjaṁ tassāruppaṁ kathaṁ manteti. Sace bhikkhave bālo pāṇātipātī
 hoti adinnādāyī hoti kāmesumicchācārī hoti musāvādī hoti
 surāmerayamajjapamādaṭṭhāyī hoti tatra bhikkhave bālassa evaṁ

  *  *  *  *  *  *
  Footnote:1 Ma. rathikāya. 2 Po. Ma. Yu. etthantare cesaddo dissati.
-------------------------------------------------
[page 312]
 Hoti yaṁ kho jano tajjaṁ tassāruppaṁ kathaṁ manteti saṁvijjante
 te ca 1- dhammā mayi ahañca tesu dhammesu sandissāmīti.
 Idaṁ bhikkhave bālo paṭhamaṁ diṭṭheva dhamme dukkhaṁ domanassaṁ
 paṭisaṁvedeti.
      [470] Puna caparaṁ bhikkhave bālo passati < PTS. M III , 164 >rājāno coraṁ
 āgucāriṁ gahetvā vividhā kammakāraṇā kārente kasāhipi tāḷente
 vettehipi tāḷente addhadaṇḍakehipi tāḷente hatthampi chindante
 pādampi chindante hatthapādampi chindante kaṇṇampi chindante
 nāsampi chindante kaṇṇanāsampi chindante bilaṅgathālikampi karonte
 saṅkhamuṇḍikampi karonte rāhumukhampi karonte jotimālikampi karonte
 hatthapajjotikampi karonte erakavattikampi karonte cīrakavāsikampi
 karonte eṇeyyakampi karonte balisamaṁsikampi karonte kahāpaṇakampi
 karonte khārāpatacchikampi karonte palīghaparivattikampi karonte
 palālapīṭhakampi karonte tattenapi telena osiñcante sunakhehipi
 khādāpente jīvantampi sūle uttāsente asināpi sīsaṁ
 chindante. Tatra bhikkhave bālassa evaṁ hoti yathārūpānaṁ kho
 pāpakānaṁ kammānaṁ hetu rājāno coraṁ āgucāriṁ gahetvā vividhā
 kammakāraṇā kārenti kasāhipi tāḷenti .pe. Asināpi sīsaṁ
 chindanti. Saṁvijjante te ca dhammā mayi ahañca tesu dhammesu
 sandissāmi. Mañcepi rājāno jāneyyuṁ mampi rājāno gahetvā

  *  *  *  *  *  *
  Footnote:1 Po. Ma. casaddo na dissati.
-------------------------------------------------
[page 313]
 Vividhā kammakāraṇā kāreyyuṁ kasāhipi tāḷeyyuṁ .pe. Jīvantampi
 sūle uttāseyyuṁ asināpi sīsaṁ chindeyyunti. Idampi bhikkhave
 bālo dutiyaṁ diṭṭheva dhamme dukkhaṁ domanassaṁ paṭisaṁvedeti.
      [471] Puna caparaṁ bhikkhave bālaṁ pīṭhasamārūḷhaṁ vā mañcasamārūḷhaṁ
 vā chamāyaṁ vā semānaṁ yānissa pubbe pāpakāni kammāni
 katāni kāyena duccaritāni vācāya duccaritāni manasā duccaritāni
 tānissa tamhi samaye olambanti ajjholambanti abhippalambanti.
 Seyyathāpi bhikkhave mahataṁ pabbatakūṭānaṁ chāyā sāyaṇhasamayaṁ paṭhaviyā
 olambanti ajjholambanti abhippalambanti evameva kho bhikkhave
 bālaṁ pīṭhasamārūḷhaṁ vā < PTS. M III , 165 >mañcasamārūḷhaṁ vā chamāyaṁ vā semānaṁ
 yānissa pubbe pāpakāni kammāni katāni kāyena duccaritāni
 vācāya duccaritāni manasā duccaritāni tānissa tamhi samaye
 olambanti ajjholambanti abhippalambanti. Tatra bhikkhave
 bālassa evaṁ hoti akataṁ vata me kalyāṇaṁ akataṁ kusalaṁ akataṁ
 bhīruttāṇaṁ kataṁ pāpaṁ kataṁ luddaṁ kataṁ kibbisaṁ yāvatā hoti
 akatakalyāṇānaṁ akatakusalānaṁ akatabhīruttāṇānaṁ katapāpānaṁ kataluddānaṁ
 katakibbisānaṁ gati taṁ gatiṁ pecca gacchāmīti. So socati
 kilamati paridevati urattāḷiṁ kandati sammohaṁ āpajjati. Idaṁ
 kho bhikkhave bālo tatiyaṁ diṭṭheva dhamme dukkhaṁ domanassaṁ
 paṭisaṁvedeti.
-------------------------------------------------
[page 314]
      [472] Sa kho so bhikkhave bālo kāyena duccaritaṁ caritvā
 vācāya duccaritaṁ caritvā manasā duccaritaṁ caritvā kāyassa bhedā
 parammaraṇā apāyaṁ duggatiṁ vinipātaṁ nirayaṁ upapajjati. Yaṁ kho
 taṁ bhikkhave sammā vadamāno vadeyya ekantaṁ aniṭṭhaṁ ekantaṁ
 akantaṁ ekantaṁ amanāpanti nirayameva taṁ sammā vadamāno vadeyya
 ekantaṁ aniṭṭhaṁ ekantaṁ akantaṁ ekantaṁ amanāpanti. Yāvañcidaṁ
 bhikkhave upamāpi na sukarā yāva dukkhā nirayāti.
      [473] Evaṁ vutte aññataro bhikkhu bhagavantaṁ etadavoca
 sakkā pana bhante upamā kātunti. Sakkā bhikkhūti bhagavā avoca
 seyyathāpi bhikkhave coraṁ āgucāriṁ gahetvā rañño dasseyyuṁ ayaṁ
 te deva coro āgucārī imassa yaṁ icchasi taṁ daṇḍaṁ paṇehīti.
 Tamenaṁ rājā evaṁ vadeyya gacchatha bho imaṁ purisaṁ pubbaṇhasamayaṁ
 sattisatena hanathāti. Tamenaṁ pubbaṇhasamayaṁ sattisatena haneyyuṁ.
 Atha rājā majjhantikasamayaṁ evaṁ vadeyya ambho kathaṁ so purisoti.
 Tatheva deva jīvatīti. Tamenaṁ rājā evaṁ vadeyya gacchatha bho
 taṁ purisaṁ majjhantikasamayaṁ sattisatena hanathāti. Tamenaṁ majjhantikasamayaṁ
 sattisatena haneyyuṁ. Atha rājā sāyaṇhasamayaṁ evaṁ vadeyya
 ambho kathaṁ so purisoti. Tatheva deva jīvatīti. Tamenaṁ rājā
 evaṁ vadeyya gacchatha < PTS. M III , 166 >bho taṁ purisaṁ sāyaṇhasamayaṁ sattisatena
 hanathāti. Tamenaṁ sāyaṇhasamayaṁ sattisatena haneyyuṁ. Taṁ kiṁ
-------------------------------------------------
[page 315]
 Maññatha bhikkhave api nu so puriso tīhi sattisatehi haññamāno
 tatonidānaṁ dukkhaṁ domanassaṁ paṭisaṁvediyethāti. Ekissāpi bhante
 sattiyā haññamāno so puriso tatonidānaṁ dukkhaṁ domanassaṁ
 paṭisaṁvediyetha ko pana vādo tīhi sattisatehīti.
      [474] Atha kho bhagavā parittaṁ pāṇimattaṁ pāsāṇaṁ gahetvā
 bhikkhū āmantesi taṁ kiṁ maññatha bhikkhave katamo nu kho mahantataro
 yo cāyaṁ mayā paritto pāṇimatto pāsāṇo gahito [1]-
 himavā pabbatarājāti. Appamattako ayaṁ bhante bhagavatā paritto
 pāṇimatto pāsāṇo gahito himavantaṁ pabbatarājānaṁ upanidhāya
 saṅkhampi na upeti kalabhāgampi na upeti upanidhampi na upetīti.
 Evameva 2- bhikkhave yaṁ 3- puriso tīhi sattisatehi haññamāno tatonidānaṁ
 dukkhaṁ domanassaṁ paṭisaṁvedeti. Taṁ nirayassa 4- dukkhaṁ upanidhāya saṅkhampi
 na upeti kalabhāgampi na upeti upanidhampi na upeti.
      [475] Tamenaṁ bhikkhave nirayapālā pañcavidhabandhanaṁ nāma kāraṇaṁ
 kārenti. Tattaṁ ayokhīlaṁ hatthe gamenti tattaṁ ayokhīlaṁ dutiye
 hatthe gamenti tattaṁ ayokhīlaṁ pāde gamenti tattaṁ ayokhīlaṁ
 dutiye pāde gamenti tattaṁ ayokhīlaṁ majjhe urasmiṁ gamenti.
 So tattha dukkhā tippā kaṭukā vedanā vedeti na ca tāva
 kālaṁ karoti yāva na taṁ pāpakammaṁ byantīhoti. Tamenaṁ bhikkhave

  *  *  *  *  *  *
  Footnote:1 Ma. yo ca himavā pabbatarājāti. 2 Ma. Yu. evameva khoti dissati.
 3 Ma. Yu. yaṁ so purisoti dissati 4 Yu. taṁ nerayikassa upanidhāya. Ma. taṁ nirayakassa
 dukkhassa upanidhāya.
-------------------------------------------------
[page 316]
 Nirayapālā saṁvedhetvā 1- kuṭhārīhi tacchanti. So tattha dukkhā
 tippā .pe. Byantīhoti. Tamenaṁ bhikkhave nirayapālā uddhaṁpādaṁ
 adhosiraṁ gahetvā vāsīhi tacchanti. So tattha dukkhā tippā
 .pe. Byantīhoti. Tamenaṁ bhikkhave nirayapālā rathe yojetvā
 ādittāya paṭhaviyā sampajjalitāya sañjotibhūtāya sārentipi
 paccāsārentipi. So tattha dukkhā tippā .pe. Byantīhoti.
 Tamenaṁ bhikkhave nirayapālā mahantaṁ aṅgārapabbataṁ ādittaṁ sampajjalitaṁ
 sañjotibhūtaṁ āropentipi oropentipi. So tattha dukkhā tippā
 kaṭukā vedanā vedeti na ca tāva kālaṁ karoti yāva na taṁ
 pāpakammaṁ byantīhoti. Tamenaṁ bhikkhave nirayapālā uddhaṁpādaṁ adhosiraṁ
 gahetvā tattāya lohakumbhiyā pakkhipanti ādittāya sampajjalitāya
 sañjotibhūtāya. So tattha pheṇuddehakaṁ paccati. So tattha
 pheṇuddehakaṁ paccamāno sakimpi uddhaṁ gacchati sakimpi adho gacchati
 sakimpi tiriyaṁ gacchati. So tattha dukkhā tippā kaṭukā vedanā
 vedeti na ca tāva kālaṁ karoti yāva na taṁ pāpakammaṁ byantīhoti.
 Tamenaṁ bhikkhave nirayapālā mahāniraye pakkhipanti. So
 kho pana bhikkhave mahānirayo catukkaṇṇo catudvāro vibhatto
 bhāgaso mito ayopākārapariyanto ayasā paṭikkujjito tassa
 ayomayā bhūmi jalitā tejasā yuttā samantā yojanasataṁ pharitvā

  *  *  *  *  *  *
  Footnote:1 Po. Ma. Yu. saṁvesetvāti dissati.
-------------------------------------------------
[page 317]
 Tiṭṭhati sabbadā. Anekapariyāyenapi kho ahaṁ bhikkhave nirayakathaṁ
 katheyyaṁ. Yāvañcidaṁ bhikkhave na sukaraṁ akkhānena pāpuṇituṁ yāva
 dukkhā nirayā.
      [476] Santi bhikkhave tiracchānagatā pāṇā tiṇabhakkhā.
 Te allānipi 1- tiṇāni dantullehakaṁ khādanti. Katame ca bhikkhave
 tiracchānagatā pāṇā tiṇabhakkhā assā 2- goṇā gadrabhā ajā
 migā ye vā panaññepi keci tiracchānagatā pāṇā tiṇabhakkhā.
 Sa kho so bhikkhave bālo idha pubbe rasādo idha pāpāni kammāni
 karitvā kāyassa bhedā parammaraṇā tesaṁ sattānaṁ sahabyataṁ upapajjati
 ye te sattā tiṇabhakkhā.
      [477] Santi bhikkhave tiracchānagatā pāṇā gūthabhakkhā. Te
 dūratova gūthagandhaṁ ghāyitvā dhāvanti ettha bhuñjissāma ettha
 bhuñjissāmāti. Seyyathāpi nāma brāhmaṇā āhutigandhena dhāvanti
 ettha bhuñjissāma ettha bhuñjissāmāti evameva kho santi
 bhikkhave tiracchānagatā pāṇā gūthabhakkhā. Te dūratova gūthagandhaṁ
 ghāyitvā dhāvanti ettha bhuñjissāma ettha bhuñjissāmāti.
 Katame ca bhikkhave tiracchānagatā pāṇā gūthabhakkhā kukkuṭā sūkarā
 soṇā siṅgālā ye vā panaññepi keci tiracchānagatā pāṇā
 gūthabhakkhā. Sa kho so bhikkhave bālo idha pubbe rasādo idha
 pāpāni kammāni karitvā kāyassa bhedā parammaraṇā tesaṁ sattānaṁ

  *  *  *  *  *  *
  Footnote:1 Yu. te allānipi tiṇāni sukkhāni. Ma. te allānipi tiṇāni sukkhānipi
 tiṇāni. 2 Ma. hatthī assā ....
-------------------------------------------------
[page 318]
 Sahabyataṁ upapajjati ye te sattā gūthabhakkhā.
      [478] Santi bhikkhave tiracchānagatā pāṇā andhakāre jāyanti
 andhakāre jīyanti andhakāre mīyanti. Katame ca bhikkhave tiracchānagatā
 pāṇā andhakāre jāyanti andhakāre jīyanti andhakāre mīyanti
 kīṭā [1]- paṭaṅgā gaṇḍuppādā ye vā panaññepi keci tiracchānagatā
 pāṇā andhakāre jāyanti andhakāre jīyanti andhakāre mīyanti.
 Sa kho so bhikkhave bālo idha pubbe rasādo idha pāpāni
 kammāni karitvā kāyassa bhedā parammaraṇā tesaṁ sattānaṁ
 sahabyataṁ upapajjati ye te sattā andhakāre jāyanti andhakāre
 jīyanti andhakāre mīyanti.
      [479] Santi bhikkhave tiracchānagatā pāṇā udakasmiṁ jāyanti
 udakasmiṁ jīyanti udakasmiṁ mīyanti. Katame ca bhikkhave tiracchānagatā
 pāṇā udakasmiṁ jāyanti udakasmiṁ jīyanti udakasmiṁ mīyanti
 macchā kacchapā suṁsumārā ye vā panaññepi keci tiracchānagatā
 pāṇā udakasmiṁ jāyanti udakasmiṁ jīyanti udakasmiṁ mīyanti.
 Sa kho so bhikkhave bālo idha pubbe rasādo idha pāpāni
 kammāni karitvā kāyassa bhedā parammaraṇā tesaṁ sattānaṁ sahabyataṁ
 upapajjati ye te sattā udakasmiṁ jāyanti udakasmiṁ jīyanti
 udakasmiṁ mīyanti.
      [480] Santi bhikkhave tiracchānagatā pāṇā asucismiṁ jāyanti

  *  *  *  *  *  *
  Footnote:1 Ma. Yu. puḷavā.
-------------------------------------------------
[page 319]
 Asucismiṁ jīyanti asucismiṁ mīyanti. Katame ca bhikkhave tiracchānagatā
 pāṇā asucismiṁ jāyanti asucismiṁ jīyanti asucismiṁ mīyanti.
 Ye te bhikkhave sattā pūtimacche vā jāyanti pūtimacche vā
 jīyanti pūtimacche vā mīyanti pūtikuṇape vā ... Pūtikummāse
 vā ... Candanikāya vā ... Oḷigalle vā jāyanti .pe. Ye
 vā panaññepi keci tiracchānagatā pāṇā asucismiṁ jāyanti
 asucismiṁ jīyanti asucismiṁ mīyanti. Sa kho so bhikkhave bālo
 idha pubbe rasādo idha pāpāni kammāni karitvā kāyassa
 bhedā parammaraṇā tesaṁ sattānaṁ sahabyataṁ upapajjati ye te
 sattā asucismiṁ jāyanti asucismiṁ jīyanti asucismiṁ mīyanti.
 Anekapariyāyenapi kho ahaṁ bhikkhave tiracchānayonikathaṁ katheyyaṁ.
 Yāvañcidaṁ bhikkhave na sukaraṁ akkhānena pāpuṇituṁ yāva dukkhā
 tiracchānayoni.
      [481] Seyyathāpi bhikkhave puriso ekacchiggaḷaṁ yugaṁ mahāsamudde
 pakkhipeyya. Tamenaṁ puratthimo vāto pacchimena saṁhareyya pacchimo
 vāto puratthimena saṁhareyya uttaro vāto dakkhiṇena saṁhareyya
 dakkhiṇo vāto uttarena saṁhareyya. Tatrāssa kāṇo kacchapo
 so vassasatassa 1- accayena sakiṁ ummujjeyya. Taṁ kiṁ maññatha
 bhikkhave api nu so kāṇo kacchapo amusmiṁ ekacchiggaḷe yuge
 gīvaṁ paveseyyāti. No hetaṁ bhante yadi nūna bhante kadāci

  *  *  *  *  *  *
  Footnote:1 Ma. āmeṇḍitaṁ.
-------------------------------------------------
[page 320]
 Karahaci dīghassa addhuno accayenāti. Khippataraṁ kho so bhikkhave
 kāṇo kacchapo amusmiṁ ekacchiggaḷe yuge gīvaṁ paveseyya. Ato
 dullabhatarāhaṁ bhikkhave manussattaṁ vadāmi sakiṁ vinipātagatena bālena
 taṁ kissa hetu na hettha bhikkhave atthi dhammacariyā samacariyā
 kusalakiriyā puññakiriyā aññamaññakhādikā ettha bhikkhave vattati
 dubbalamārikā 1-.
      [482] Sa kho so bhikkhave bālo sace kadāci karahaci dīghassa
 addhuno accayena manussattaṁ āgacchati yāni tāni nīcakulāni
 caṇḍālakulaṁ vā nesādakulaṁ vā venukulaṁ 2- vā rathakārakulaṁ vā
 pukkusakulaṁ vā tathārūpe kule pacchā jāyati daḷidde appannapānabhojane
 kasiravuttike yattha kasirena ghāsacchādo labbhati. So
 ca hoti dubbaṇṇo duddasiko okoṭimako bahvābādho kāṇo
 vā < PTS. M III , 170 >kuṇī vā khañjo vā pakkhahato vā na lābhī annassa pānassa
 vatthassa yānassa mālāgandhavilepanassa seyyāvasathapadīpeyyassa.
 So kāyena duccaritaṁ carati vācāya duccaritaṁ carati manasā duccaritaṁ
 carati. So kāyena duccaritaṁ caritvā vācāya duccaritaṁ caritvā
 manasā duccaritaṁ caritvā kāyassa bhedā parammaraṇā apāyaṁ duggatiṁ
 vinipātaṁ nirayaṁ upapajjati.
      [483] Seyyathāpi bhikkhave akkhadhutto paṭhameneva kaliggahena
 puttampi jīyetha dārampi jīyetha sabbaṁ sāpateyyampi jīyetha uttarimpi

  *  *  *  *  *  *
  Footnote:1 sabbapotthakesu dubbalakhādikāti dissati. 2 Ma. venakulaṁ. Yu. veṇakulaṁ.
-------------------------------------------------
[page 321]
 Addhubandhaṁ 1- nigaccheyya. Appamattako so bhikkhave kaliggaho yaṁ
 so akkhadhutto paṭhameneva kaliggahena puttampi jīyetha dārampi
 jīyetha sabbaṁ sāpateyyampi jīyetha uttarimpi addhubandhaṁ nigaccheyya.
 Atha kho ayameva tato mahantataro kaliggaho yaṁ so bālo kāyena
 duccaritaṁ caritvā vācāya duccaritaṁ caritvā manasā duccaritaṁ caritvā
 kāyassa bhedā parammaraṇā apāyaṁ duggatiṁ vinipātaṁ nirayaṁ
 upapajjati. Ayaṁ bhikkhave kevalā paripūrā bālabhūmīti.
      [484] Tīṇīmāni bhikkhave paṇḍitassa paṇḍitalakkhaṇāni
 paṇḍitanimittāni paṇḍitāpadānāni. Katamāni tīṇi. Idha bhikkhave
 paṇḍito sucintitacintī ca hoti subhāsitabhāsī ca sukatakammakārī ca.
 No cetaṁ bhikkhave paṇḍito sucintitacintī ca abhavissa subhāsitabhāsī ca
 sukatakammakārī ca. Kena naṁ paṇḍitā jāneyyuṁ paṇḍito ayaṁ
 bhavaṁ sappurisoti. Yasmā ca kho bhikkhave paṇḍito sucintitacintī
 ca hoti subhāsitabhāsī ca sukatakammakārī ca tasmā taṁ paṇḍitā
 jānanti paṇḍito ayaṁ bhavaṁ sappurisoti. Sa kho so bhikkhave
 paṇḍito tividhaṁ diṭṭheva dhamme sukhaṁ somanassaṁ paṭisaṁvedeti.
      [485] Sace bhikkhave paṇḍito sabhāyaṁ vā nisinno hoti
 rathiyāya vā nisinno hoti siṅghāṭake vā nisinno hoti tatra
 jano tajjaṁ tassāruppaṁ kathaṁ manteti. Sace bhikkhave paṇḍito

  *  *  *  *  *  *
  Footnote:1 Yu. anubandhanti dissati.
-------------------------------------------------
[page 322]
 Pāṇātipātā < PTS. M III , 171 >paṭivirato hoti adinnādānā paṭivirato hoti
 kāmesumicchācārā paṭivirato hoti musāvādā paṭivirato hoti
 surāmerayamajjapamādaṭṭhānā paṭivirato hoti tatra bhikkhave paṇḍitassa
 evaṁ hoti yaṁ kho jano tajjaṁ tassāruppaṁ kathaṁ manteti saṁvijjante
 te dhammā mayi ahañca tesu dhammesu sandissāmīti. Idaṁ bhikkhave
 paṇḍito paṭhamaṁ diṭṭheva dhamme sukhaṁ somanassaṁ paṭisaṁvedeti.
      [486] Puna caparaṁ bhikkhave paṇḍito passati rājāno coraṁ
 āgucāriṁ gahetvā vividhā kammakāraṇā kārente kasāhipi tāḷente
 vettehipi tāḷente addhadaṇḍakehipi tāḷente hatthampi chindante
 pādampi chindante hatthapādampi chindante kaṇṇampi chindante
 nāsampi chindante kaṇṇanāsampi chindante bilaṅgathālikampi karonte
 saṅkhamuṇḍikampi karonte rāhumukhampi karonte jotimālikampi karonte
 hatthapajjotikampi karonte erakavattikampi karonte cīrakavāsikampi
 karonte eṇeyyakampi karonte baḷisamaṁsikampi karonte kahāpaṇakampi
 karonte khārāpatacchikampi karonte palīghaparivattikampi karonte
 palālapīṭhakampi karonte tattenapi telena osiñcante sunakhehipi
 khādāpente jīvantampi sūle uttāsente asināpi sīsaṁ chindante.
 Tatra bhikkhave paṇḍitassa evaṁ hoti yathārūpānaṁ kho pāpakānaṁ
 kammānaṁ hetu rājāno coraṁ āgucāriṁ gahetvā vividhā kammakāraṇā
 kārenti kasāhipi tāḷenti addhadaṇḍakehipi tāḷenti hatthampi
-------------------------------------------------
[page 323]
 Chindanti pādampi chindanti hatthapādampi chindanti kaṇṇampi chindanti
 nāsampi chindanti kaṇṇanāsampi chindanti bilaṅgathālikampi karonti
 saṅkhamuṇḍikampi karonti rāhumukhampi karonti jotimālikampi karonti
 hatthapajjotikampi karonti erakavattikampi karonti cīrakavāsikampi
 karonti eṇeyyakampi karonti baḷisamaṁsikampi karonti khārāpatacchikampi
 karonti palīghaparivattikampi karonti palālapīṭhakampi karonti
 tattenapi telena osiñcanti sunakhehipi khādāpenti jīvantampi
 sūle uttāsenti asināpi sīsaṁ chindanti. Na te dhammā mayi
 saṁvijjanti ahañca na tesu dhammesu sandissāmīti. Idampi
 bhikkhave paṇḍito dutiyaṁ diṭṭheva dhamme sukhaṁ somanassaṁ paṭisaṁvedeti.
      [487] Puna caparaṁ bhikkhave paṇḍitaṁ pīṭhasamārūḷhaṁ vā
 mañcasamārūḷhaṁ vā chamāyaṁ vā semānaṁ yānissa pubbe kalyāṇāni
 kammāni katāni kāyena sucaritāni vācāya sucaritāni manasā sucaritāni
 tānissa tamhi samaye olambanti ajjholambanti abhippalambanti.
 Seyyathāpi bhikkhave mahataṁ pabbatakūṭānaṁ chāyā sāyaṇhasamayaṁ paṭhaviyā
 olambanti ajjholambanti abhippalambanti evameva kho bhikkhave
 paṇḍitaṁ pīṭhasamārūḷhaṁ vā mañcasamārūḷhaṁ vā chamāyaṁ vā semānaṁ
 yānissa pubbe kalyāṇāni kammāni katāni kāyena sucaritāni
 vācāya sucaritāni manasā sucaritāni tānissa tamhi samaye olambanti
 ajjholambanti abhippalambanti. Tatra bhikkhave paṇḍitassa evaṁ
-------------------------------------------------
[page 324]
 Hoti akataṁ vata me pāpaṁ akataṁ luddaṁ akataṁ kibbisaṁ kataṁ kalyāṇaṁ
 kataṁ kusalaṁ kataṁ bhīruttāṇaṁ yāvatā hoti akatapāpānaṁ akataluddānaṁ
 akatakibbisānaṁ katakalyāṇānaṁ katakusalānaṁ katabhīruttāṇānaṁ gati taṁ
 gatiṁ pecca gacchāmīti. So na socati na kilamati na paridevati
 na urattāḷiṁ kandati na sammohaṁ āpajjati. Idampi bhikkhave
 paṇḍito tatiyaṁ diṭṭheva dhamme sukhaṁ somanassaṁ paṭisaṁvedeti.
      [488] Sa kho so bhikkhave paṇḍito kāyena < PTS. M III , 172 >sucaritaṁ caritvā
 vācāya sucaritaṁ caritvā manasā sucaritaṁ caritvā kāyassa bhedā
 parammaraṇā sugatiṁ saggaṁ lokaṁ upapajjati. Yaṁ kho taṁ bhikkhave
 sammā vadamāno vadeyya ekantaṁ iṭṭhaṁ ekantaṁ kantaṁ ekantaṁ
 manāpanti saggameva taṁ sammā vadamāno vadeyya ekantaṁ iṭṭhaṁ
 ekantaṁ kantaṁ ekantaṁ manāpanti. Yāvañcidaṁ bhikkhave upamāpi
 na sukarā yāva sukhā saggāti.
      [489] Evaṁ vutte aññataro bhikkhu bhagavantaṁ etadavoca
 sakkā pana bhante upamā kātunti. Sakkā bhikkhūti bhagavā avoca
 seyyathāpi bhikkhave rājā cakkavatti sattahi ratanehi samannāgato
 catūhi ca iddhīhi tatonidānaṁ sukhaṁ somanassaṁ paṭisaṁvedeti. Katamehi
 sattahi.
      [490] Idha bhikkhave rañño khattiyassa muddhāvasittassa tadahuposathe
 paṇṇarase sīsanhātassa uposathikassa uparipāsādavaragatassa
-------------------------------------------------
[page 325]
 Dibbaṁ cakkaratanaṁ pātubhavati sahassāraṁ sanemikaṁ sanābhikaṁ sabbākāraparipūraṁ.
 Disvāna 1- rañño khattiyassa muddhāvasittassa etadahosi sutaṁ
 kho pana metaṁ yassa rañño muddhāvasittassa tadahuposathe
 paṇṇarase sīsanhātassa uposathikassa uparipāsādavaragatassa dibbaṁ
 cakkaratanaṁ pātubhavati sahassāraṁ sanemikaṁ sanābhikaṁ sabbākāraparipūraṁ
 so hoti rājā cakkavatti assaṁ nu kho ahaṁ rājā cakkavattīti.
 Atha kho bhikkhave rājā khattiyo muddhāvasitto uṭṭhāyāsanā vāmena
 hatthena bhiṅgāraṁ gahetvā dakkhiṇena hatthena cakkaratanaṁ abbhukīrati
 pavattatu bhavaṁ cakkaratanaṁ abhivijinātu bhavaṁ cakkaratananti. Atha kho
 taṁ bhikkhave cakkaratanaṁ puratthimaṁ disaṁ pavattati anvadeva rājā
 cakkavatti saddhiṁ caturaṅginiyā senāya. Yasmiṁ kho pana bhikkhave
 padese cakkaratanaṁ patiṭṭhāti tatra rājā cakkavatti < PTS. M III , 173 >vāsaṁ upeti
 saddhiṁ caturaṅginiyā senāya. Ye kho pana bhikkhave puratthimāya
 disāya paṭirājāno te rājānaṁ cakkavattiṁ upasaṅkamitvā evamāhaṁsu
 ehi kho mahārāja svāgataṁ mahārāja sakante mahārāja
 anusāsa mahārājāti. Rājā cakkavatti evamāha pāṇo na
 hantabbo adinnaṁ nādātabbaṁ kāmesumicchā na caritabbā musā
 na bhāsitabbā majjaṁ na pātabbaṁ yathābhūtañca bhuñjathāti. Ye
 kho pana bhikkhave puratthimāya disāya paṭirājāno te rañño
 cakkavattissa anuyuttā 2- ahesuṁ. Atha kho taṁ bhikkhave cakkaratanaṁ

  *  *  *  *  *  *
  Footnote:1 Ma. taṁ disvāna. 2 Ma. anuyantā bhavanti. Yu. anuyattā bhavanti.
-------------------------------------------------
[page 326]
 Puratthimaṁ samuddaṁ ajjhogahetvā paccuttaritvā dakkhiṇaṁ disaṁ pavattati
 .pe. Dakkhiṇaṁ disaṁ samuddaṁ ajjhogahetvā paccuttaritvā pacchimaṁ
 disaṁ pavattati .pe. Pacchimaṁ disaṁ samuddaṁ ajjhogahetvā
 paccuttaritvā uttaraṁ disaṁ pavattati anvadeva rājā cakkavatti saddhiṁ
 caturaṅginiyā senāya. Yasmiṁ kho pana bhikkhave padese cakkaratanaṁ
 patiṭṭhāti tatra rājā cakkavatti vāsaṁ upeti saddhiṁ caturaṅginiyā
 senāya. Ye kho pana bhikkhave uttarāya disāya paṭirājāno te
 rājānaṁ cakkavattiṁ upasaṅkamitvā evamāhaṁsu ehi kho mahārāja
 svāgataṁ mahārāja sakante mahārāja anusāsa mahārājāti. Rājā
 cakkavatti evamāha pāṇo na hantabbo adinnaṁ nādātabbaṁ
 kāmesu micchā na caritabbā musā na bhāsitabbā majjaṁ na pātabbaṁ
 yathābhūtañca bhuñjathāti. Ye kho pana bhikkhave uttarāya disāya
 paṭirājāno te rañño cakkavattissa anuyuttā ahesuṁ. Atha kho
 taṁ bhikkhave cakkaratanaṁ samuddapariyantaṁ paṭhavī abhivijinitvā tamenaṁ
 rājadhāniṁ paccāgantvā rañño cakkavattissa antepuradvāre
 akkhāhataṁ maññe tiṭṭhati rañño cakkavattissa antepuradvāraṁ
 upasobhayamānaṁ. Rañño bhikkhave cakkavattissa evarūpaṁ cakkaratanaṁ
 pātubhavati.
      [491] Puna caparaṁ bhikkhave rañño cakkavattissa hatthiratanaṁ
 pātubhavati. Sabbaseto sattappatiṭṭho iddhimā vehāsaṅgamo
-------------------------------------------------
[page 327]
 Uposatho nāma nāgarājā. Disvāna rañño cakkavattissa cittaṁ
 pasīdati bhaddakaṁ vata bho < PTS. M III , 174 >hatthiyānaṁ sace damathaṁ upeyyāti.
 Atha kho taṁ bhikkhave hatthiratanaṁ seyyathāpi nāma bhaddo hatthājānīyo
 dīgharattaṁ suparidanto evameva damathaṁ upeti. Bhūtapubbaṁ bhikkhave
 rājā cakkavatti tameva hatthiratanaṁ vīmaṁsamāno pubbaṇhasamayaṁ
 abhirūhitvā samuddapariyantaṁ paṭhaviṁ anupariyāyitvā tameva rājadhāniṁ
 paccāgantvā pātarāsamakāsi. Rañño bhikkhave cakkavattissa
 evarūpaṁ hatthiratanaṁ pātubhavati.
      [492] Puna caparaṁ bhikkhave rañño cakkavattissa assaratanaṁ
 pātubhavati. Sabbaseto kākasīso muñjakeso iddhimā vehāsaṅgamo
 valāhako nāma assarājā. Taṁ disvāna rañño cakkavattissa cittaṁ
 pasīdati bhaddakaṁ vata bho assayānaṁ sace damathaṁ upeyyāti. Atha
 kho taṁ bhikkhave assaratanaṁ seyyathāpi nāma bhaddo assājānīyo
 dīgharattaṁ suparidanto evameva damathaṁ upeti. Bhūtapubbaṁ bhikkhave
 rājā cakkavatti tameva assaratanaṁ vīmaṁsamāno pubbaṇhasamayaṁ
 abhirūhitvā samuddapariyantaṁ paṭhaviṁ anupariyāyitvā tameva rājadhāniṁ
 paccāgantvā pātarāsamakāsi. Rañño bhikkhave cakkavattissa
 evarūpaṁ assaratanaṁ pātubhavati.
      [493] Puna caparaṁ bhikkhave rañño cakkavattissa maṇiratanaṁ
 pātubhavati. So hoti maṇi veḷuriyo subho jotimā 1- aṭṭhaṁso

  *  *  *  *  *  *
  Footnote:1 Po. Ma. Yu. jātimā.
-------------------------------------------------
[page 328]
 Suparikammakato. Tassa kho pana bhikkhave maṇiratanassa ābhā
 samantā yojanaṁ phuṭā hoti. Bhūtapubbaṁ bhikkhave rājā cakkavatti
 tameva maṇiratanaṁ vīmaṁsamāno caturaṅginiṁ senaṁ sannayhitvā maṇiṁ
 dhajaggaṁ āropetvā rattandhakāratimisāya pāyāsi. Ye kho pana
 bhikkhave samantā gāmā ahesuṁ. Te tenobhāsena kammante
 payojesuṁ divāti maññamānā. Rañño bhikkhave cakkavattissa
 evarūpaṁ maṇiratanaṁ pātubhavati.
      [494] Puna caparaṁ bhikkhave rañño cakkavattissa itthīratanaṁ
 pātubhavati. Sā abhirūpā dassanīyā < PTS. M III , 175 >pāsādikā paramāya vaṇṇapokkharatāya
 samannāgatā nātidīghā nātirassā nātikisā nātithūlā
 nātikāḷikā nāccodātā atikkantā mānusaṁ vaṇṇaṁ appattā
 dibbaṁ vaṇṇaṁ. Tassa kho pana bhikkhave itthīratanassa evarūpo
 kāyasamphasso hoti seyyathāpi nāma tulapicuno vā kappāsapicuno
 vā. Tassa kho pana bhikkhave itthīratanassa sīte uṇhāni gattāni
 honti uṇhe sītāni gattāni honti. Tassa kho pana bhikkhave
 itthīratanassa kāyato candanagandho vāyati mukhato uppalagandho
 vāyati. Taṁ kho pana bhikkhave itthīratanaṁ cakkavattissa pubbuṭṭhāyinī
 hoti pacchānipātinī kiṁkārapaṭissāvinī manāpacārinī piyavādinī. Taṁ
 kho pana bhikkhave itthīratanaṁ rājānaṁ cakkavattiṁ manasāpi no aticarati
 kuto pana kāyena. Rañño bhikkhave cakkavattissa evarūpaṁ
-------------------------------------------------
[page 329]
 Itthīratanaṁ pātubhavati.
      [495] Puna caparaṁ bhikkhave rañño cakkavattissa gahapatiratanaṁ
 pātubhavati. Tassa kammavipākajaṁ dibbaṁ cakkhu pātubhavati yena
 nidhiṁ passati sassāmikampi assāmikampi. So rājānaṁ cakkavattiṁ
 upasaṅkamitvā evamāha appossukko tvaṁ deva hohi ahante
 dhanena dhanakaraṇīyaṁ karissāmīti. Bhūtapubbaṁ bhikkhave cakkavatti 1- tameva
 gahapatiratanaṁ vīmaṁsamāno nāvaṁ abhirūhitvā majjhe gaṅgāya nadiyā
 sotaṁ ogāhitvā gahapatiratanaṁ etadavoca attho me gahapati
 hiraññasuvaṇṇenāti. Tenahi mahārāja ekaṁ tīraṁ nāvā upetūti.
 Idheva me gahapati attho hiraññasuvaṇṇenāti. Atha kho taṁ
 bhikkhave gahapatiratanaṁ ubhohi hatthehi udake omasitvā pūraṁ
 hiraññasuvaṇṇassa kumbhiṁ uddharitvā rājānaṁ cakkavattiṁ etadavoca
 alamettāvatā mahārāja katamettāvatā mahārāja pūjitamettāvatā
 mahārājāti. Rājā cakkavatti evamāha alamettāvatā gahapati
 katamettāvatā gahapati pūjitamettāvatā gahapatīti. Rañño bhikkhave
 cakkavattissa evarūpaṁ gahapatiratanaṁ pātubhavati.
      [496] Puna caparaṁ bhikkhave rañño cakkavattissa parināyakaratanaṁ
 pātubhavati. Paṇḍito byatto medhāvī paṭibalo rājānaṁ cakkavattiṁ
 upaṭṭhapetabbaṁ upaṭṭhāpetuṁ apayāpetabbaṁ 2- apayāpetuṁ ṭhapetabbaṁ
 ṭhapetuṁ. So rājānaṁ cakkavattiṁ upasaṅkamitvā evamāha appossukko

  *  *  *  *  *  *
  Footnote:1 Po. Ma. Yu. rājā cakkavatti. 2 Po. Ma. upayāpetabbaṁ upayāpetuṁ.
-------------------------------------------------
[page 330]
 Tvaṁ deva hohi ahamanusāsissāmīti. Rañño bhikkhave cakkavattissa
 evarūpaṁ parināyakaratanaṁ pātubhavati. Rājā bhikkhave cakkavatti
 imehi 1- ratanehi samannāgato hoti. Katamāhi catūhi iddhīhi.
      [497] Idha bhikkhave rājā cakkavatti abhirūpo hoti dassanīyo
 pāsādiko paramāya vaṇṇapokkharatāya samannāgato ativiya aññehi
 manussehi. Rājā bhikkhave cakkavatti imāya paṭhamāya iddhiyā
 samannāgato hoti.
      [498] Puna caparaṁ bhikkhave rājā cakkavatti dīghāyuko hoti
 ciraṭṭhitiko ativiya aññehi manussehi. Rājā bhikkhave cakkavatti
 imāya dutiyāya iddhiyā samannāgato hoti.
      [499] Puna caparaṁ bhikkhave rājā cakkavatti appābādho
 hoti appātaṅko samavepākiniyā gahaṇiyā samannāgato nātisītāya
 nāccuṇhāya ativiya aññehi manussehi. Rājā bhikkhave cakkavatti
 imāya tatiyāya iddhiyā samannāgato hoti.
      [500] Puna caparaṁ bhikkhave rājā cakkavatti brāhmaṇagahapatikānaṁ
 piyo hoti manāpo. Seyyathāpi bhikkhave pitā puttānaṁ piyo hoti
 manāpo evameva kho bhikkhave rājā cakkavatti brāhmaṇagahapatikānaṁ
 piyo hoti manāpo. Rañño 2- bhikkhave cakkavattissa brāhmaṇagahapatikā
 piyā honti manāpā. Seyyathāpi bhikkhave pitu puttā
 piyā honti manāpā evameva kho bhikkhave rañño cakkavattissa

  *  *  *  *  *  *
  Footnote:1 Po. Ma. Yu. imehi sattahi. 2 Ma. Yu. raññopi.
-------------------------------------------------
[page 331]
 Brāhmaṇagahapatikā piyā honti manāpā. Bhūtapubbaṁ bhikkhave rājā
 cakkavatti caturaṅginiyā senāya uyyānabhūmiṁ niyyāsi. Atha kho
 bhikkhave brāhmaṇagahapatikā rājānaṁ cakkavattiṁ upasaṅkamitvā evamāhaṁsu
 ataramāno deva yāhi yathā taṁ < PTS. M III , 177 >mayaṁ cirataraṁ passeyyāmāti.
 Rājāpi bhikkhave cakkavatti sārathiṁ āmantesi ataramāno sārathi
 pesehi yathāhaṁ brāhmaṇagahapatike cirataraṁ passeyyanti. Rājā
 bhikkhave cakkavatti imāya catutthāya iddhiyā samannāgato hoti.
 Rājā bhikkhave cakkavatti imāhi catūhi iddhīhi samannāgato hoti.
 Taṁ kiṁ maññatha bhikkhave api nu kho rājā cakkavatti imehi
 sattahi ratanehi samannāgato imāhi catūhi ca iddhīhi tatonidānaṁ
 sukhaṁ somanassaṁ paṭisaṁvediyethāti. Ekamekenapi bhante ratanena
 samannāgato rājā cakkavatti tatonidānaṁ sukhaṁ somanassaṁ paṭisaṁvediyetha
 ko pana vādo sattahi ratanehi catūhi ca iddhīhīti.
      [501] Atha kho bhagavā parittaṁ pāṇimattaṁ pāsāṇaṁ gahetvā
 bhikkhū āmantesi taṁ kiṁ maññatha bhikkhave katamo nu kho mahantataro
 yo cāyaṁ mayā paritto pāṇimatto pāsāṇo gahito himavā 1-
 pabbatarājāti. Appamattako ayaṁ bhante bhagavatā paritto
 pāṇimatto pāsāṇo gahito himavantaṁ pabbatarājānaṁ upanidhāya
 saṅkhampi na upeti kalabhāgampi na upeti upanidhampi na upetīti.
 Evameva kho bhikkhave ayaṁ rājā cakkavatti sattahi ratanehi

  *  *  *  *  *  *
  Footnote:1 Ma. yo himavā.
-------------------------------------------------
[page 332]
 Samannāgato catūhi ca iddhīhi tatonidānaṁ sukhaṁ somanassaṁ
 paṭisaṁvedeti. Taṁ dibbassa sukhassa upanidhāya saṅkhampi na upeti
 kalabhāgampi na upeti upanidhampi na upeti.
      [502] Sa kho so bhikkhave paṇḍito sace kadāci karahaci dīghassa
 addhuno accayena manussattaṁ āgacchati yāni tāni uccākulāni
 khattiyamahāsālakulaṁ vā brāhmaṇamahāsālakulaṁ vā gahapatimahāsālakulaṁ
 vā tathārūpe kule pacchā jāyati addhe mahaddhane mahābhoge
 pahūtajātarūparajate pahūtavittūpakaraṇe pahūtadhanadhaññe. So ca
 hoti abhirūpo dassanīyo pāsādiko paramāya vaṇṇapokkharatāya
 samannāgato lābhī annassa pānassa vatthassa yānassa mālāgandhavilepanassa
 seyyāvasathapadīpeyyassa. So kāyena sucaritaṁ carati
 vācāya sucaritaṁ carati manasā sucaritaṁ carati. So kāyena sucaritaṁ
 caritvā vācāya sucaritaṁ caritvā manasā sucaritaṁ caritvā kāyassa
 bhedā parammaraṇā sugatiṁ saggaṁ lokaṁ upapajjati.
      [503] Seyyathāpi bhikkhave akkhadhutto paṭhameneva kaṭaggahena
 mahantaṁ bhogakkhandhaṁ adhigaccheyya. Appamattako so bhikkhave
 kaṭaggaho yaṁ kho so akkhadhutto paṭhameneva kaṭaggahena mahantaṁ
 bhogakkhandhaṁ adhigaccheyya. Atha kho ayameva tato mahantataro
 kaṭaggaho yaṁ so paṇḍito kāyena sucaritaṁ caritvā vācāya sucaritaṁ
 caritvā manasā sucaritaṁ caritvā kāyassa bhedā parammaraṇā sugatiṁ
-------------------------------------------------
[page 333]
 Saggaṁ lokaṁ upapajjati. Ayaṁ bhikkhave kevalā paripūrā paṇḍitabhūmīti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                  Bālapaṇḍitasuttaṁ niṭṭhitaṁ navamaṁ.
                        ---------
-------------------------------------------------
[page 334]
                        Devadūtasuttaṁ
      [504] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
      [505] Bhagavā etadavoca seyyathāpi bhikkhave dve agārā
 sadvārā. Tatra cakkhumā puriso majjhe ṭhito passeyya manusse
 gehaṁ pavisantepi nikkhamantepi anusañcarantepi 1- anuvicarantepi evameva
 kho ahaṁ bhikkhave dibbena cakkhunā visuddhena atikkantamānusakena
 satte passāmi cavamāne upapajjamāne hīne paṇīte suvaṇṇe
 dubbaṇṇe sugate duggate yathākammūpage satte pajānāmi ime
 vata bhonto sattā < PTS. M III , 179 >kāyasucaritena samannāgatā vacīsucaritena samannāgatā
 manosucaritena samannāgatā ariyānaṁ anupavādakā sammādiṭṭhikā
 sammādiṭṭhikammasamādānā te kāyassa bhedā parammaraṇā sugatiṁ
 saggaṁ lokaṁ upapannā ime vā pana bhonto sattā kāyasucaritena
 samannāgatā vacīsucaritena samannāgatā manosucaritena samannāgatā
 ariyānaṁ anupavādakā sammādiṭṭhikā sammādiṭṭhikammasamādānā te
 kāyassa bhedā parammaraṇā manussesu uppannā ime vata bhonto
 sattā kāyaduccaritena samannāgatā vacīduccaritena samannāgatā
 manoduccaritena samannāgatā ariyānaṁ upavādakā micchādiṭṭhikā

  *  *  *  *  *  *
  Footnote:1 Ma. anucaṅkamantepi.
-------------------------------------------------
[page 335]
 Micchādiṭṭhikammasamādānā te kāyassa bhedā parammaraṇā pittivisayaṁ
 upapannā ime vā pana bhonto sattā kāyaduccaritena
 samannāgatā vacīduccaritena samannāgatā manoduccaritena samannāgatā
 ariyānaṁ upavādakā micchādiṭṭhikā micchādiṭṭhikammasamādānā te
 kāyassa bhedā parammaraṇā tiracchānayoniṁ upapannā ime vā
 pana bhonto sattā kāyaduccaritena samannāgatā vacīduccaritena
 samannāgatā manoduccaritena samannāgatā ariyānaṁ upavādakā
 micchādiṭṭhikā micchādiṭṭhikammasamādānā te kāyassa bhedā
 parammaraṇā apāyaṁ duggatiṁ vinipātaṁ nirayaṁ upapannāti.
      [506] Tamenaṁ bhikkhave nirayapālā nānābāhāsu gahetvā
 yamassa rañño dassenti ayaṁ deva puriso ametteyyo asāmañño
 abrahmañño na kule jeṭṭhāpacāyī imassa devo daṇḍaṁ
 paṇetūti.
      [507] Tamenaṁ bhikkhave yamo rājā paṭhamaṁ devadūtaṁ samanuyuñjati
 samanuggāhati samanubhāsati ambho purisa na tvaṁ addasa manussesu
 paṭhamaṁ devadūtaṁ pātubhūtanti. So evamāha nāddasaṁ bhanteti.
 Tamenaṁ bhikkhave yamo rājā evamāha ambho purisa na tvaṁ addasa
 manussesu daharaṁ kumāraṁ mandaṁ uttānaseyyakaṁ sake muttakarīse palipannaṁ
 semānanti. So evamāha addasaṁ bhanteti. Tamenaṁ bhikkhave
 yamo rājā evamāha ambho purisa tassa te viññussa sato
-------------------------------------------------
[page 336]
 Mahallakassa na etadahosi ahampi khomhi jātidhammo jātiṁ anatīto
 handāhaṁ kalyāṇaṁ karomi kāyena vācāya manasāti. So evamāha
 nāsakkhissaṁ bhante pamādassaṁ bhanteti. Tamenaṁ bhikkhave yamo rājā
 evamāha ambho purisa pamādavatāya na kalyāṇamakāsi kāyena
 vācāya manasā taggha tvaṁ ambho purisa tathā karissanti yathātaṁ
 pamattaṁ taṁ < PTS. M III , 180 >kho pana te etaṁ pāpakammaṁ neva mātarā kataṁ
 na pitarā kataṁ na bhātarā kataṁ na bhaginiyā kataṁ na mittāmaccehi
 kataṁ na ñātisālohitehi kataṁ na samaṇabrāhmaṇehi kataṁ
 na devatāhi kataṁ tayāvetaṁ pāpakammaṁ kataṁ tvaññevetassa vipākaṁ
 paṭisaṁvedissasīti.
      [508] Tamenaṁ bhikkhave yamo rājā paṭhamaṁ devadūtaṁ samanuyuñjitvā
 samanuggāhitvā samanubhāsitvā dutiyaṁ devadūtaṁ samanuyuñjati samanuggāhati
 samanubhāsati ambho purisa na tvaṁ addasa manussesu dutiyaṁ devadūtaṁ
 pātubhūtanti. So evamāha nāddasaṁ bhanteti. Tamenaṁ bhikkhave
 yamo rājā evamāha ambho purisa na tvaṁ addasa manussesu
 itthiṁ vā purisaṁ vā asītikaṁ vā navutikaṁ vā vassasatikaṁ vā jātiyā
 jiṇṇaṁ gopānasivaṅkaṁ bhoggaṁ daṇḍaparāyanaṁ pavedhamānaṁ gacchantaṁ
 āturaṁ gatayobbanaṁ khaṇḍadantaṁ palitakesaṁ vilūnaṁ khalitaṁsiraṁ valīnaṁ
 tilakāhatagattanti. So evamāha addasaṁ bhanteti. Tamenaṁ
 bhikkhave yamo rājā evamāha ambho purisa tassa te viññussa
-------------------------------------------------
[page 337]
 Sato mahallakassa na etadahosi ahampi khomhi jarādhammo jaraṁ
 anatīto handāhaṁ kalyāṇaṁ karomi kāyena vācāya manasāti.
 So evamāha nāsakkhissaṁ bhante pamādassaṁ bhanteti. Tamenaṁ
 bhikkhave yamo rājā evamāha ambho purisa pamādavatāya na
 kalyāṇamakāsi kāyena vācāya manasā taggha tvaṁ ambho purisa
 tathā karissanti yathātaṁ pamattaṁ taṁ kho pana te etaṁ pāpakammaṁ
 neva mātarā kataṁ na pitarā kataṁ na bhātarā kataṁ na bhaginiyā kataṁ na
 mittāmaccehi kataṁ na ñātisālohitehi kataṁ na samaṇabrāhmaṇehi
 kataṁ na devatāhi kataṁ tayāvetaṁ pāpakammaṁ kataṁ tvaññevetassa
 vipākaṁ paṭisaṁvedissasīti.
      [509] Tamenaṁ bhikkhave yamo rājā dutiyaṁ devadūtaṁ samanuyuñjitvā
 samanuggāhitvā samanubhāsitvā < PTS. M III , 181 >tatiyaṁ devadūtaṁ samanuyuñjati
 samanuggāhati samanubhāsati ambho purisa na tvaṁ addasa manussesu
 tatiyaṁ devadūtaṁ pātubhūtanti. So evamāha nāddasaṁ bhanteti.
 Tamenaṁ bhikkhave yamo rājā evamāha ambho purisa na tvaṁ
 addasa manussesu itthiṁ vā purisaṁ vā ābādhikaṁ dukkhitaṁ bāḷhagilānaṁ
 sake muttakarīse palipannaṁ semānaṁ aññehi vuṭṭhāpiyamānaṁ
 aññehi pavesiyamānanti 1-. So evamāha addasaṁ bhanteti.
 Tamenaṁ bhikkhave yamo rājā evamāha ambho purisa tassa te
 viññussa sato mahallakassa na etadahosi ahampi khomhi byādhidhammo

  *  *  *  *  *  *
  Footnote:1 Ma. Yu. saṁvesiyamānaṁ.
-------------------------------------------------
[page 338]
 Byādhiṁ anatīto handāhaṁ kalyāṇaṁ karomi kāyena vācāya
 manasāti. So evamāha nāsakkhissaṁ bhante pamādassaṁ bhanteti.
 Tamenaṁ bhikkhave yamo rājā evamāha ambho purisa pamādavatāya
 na kalyāṇamakāsi kāyena vācāya manasā taggha tvaṁ ambho
 purisa tathā karissanti yathātaṁ pamattaṁ taṁ kho pana te etaṁ
 pāpakammaṁ neva mātarā kataṁ na pitarā kataṁ na bhātarā kataṁ na
 bhaginiyā kataṁ na mittāmaccehi kataṁ na ñātisālohitehi kataṁ na
 samaṇabrāhmaṇehi kataṁ na devatāhi kataṁ tayāvetaṁ pāpakammaṁ
 kataṁ tvaññevetassa vipākaṁ paṭisaṁvedissasīti.
      [510] Tamenaṁ bhikkhave yamo rājā tatiyaṁ devadūtaṁ samanuyuñjitvā
 samanuggāhitvā samanubhāsitvā catutthaṁ devadūtaṁ samanuyuñjati
 samanuggāhati samanubhāsati ambho purisa na tvaṁ addasa manussesu
 catutthaṁ devadūtaṁ pātubhūtanti. So evamāha nāddasaṁ bhanteti.
 Tamenaṁ bhikkhave yamo rājā evamāha ambho purisa na tvaṁ
 addasa manussesu rājāno coraṁ āgucāriṁ gahetvā vividhā kammakāraṇā
 kārente kasāhipi tāḷente vettehipi tāḷente addhadaṇḍakehipi
 tāḷente hatthampi chindante pādampi chindante hatthapādampi
 chindante kaṇṇampi chindante nāsampi chindante kaṇṇanāsampi
 chindante bilaṅgathālikampi karonte saṅkhamuṇḍikampi karonte
 rāhumukhampi karonte jotimālikampi karonte hatthapajjotikampi
-------------------------------------------------
[page 339]
 Karonte erakavattikampi karonte cīrakavāsikampi karonte eṇeyyakampi
 karonte baḷisamaṁsikampi karonte kahāpaṇakampi karonte
 khārāpatacchikampi karonte palīghaparivattikampi karonte palālapīṭhakampi
 karonte tattenapi telena osiñcante sunakhehipi khādāpente
 jīvantampi sūle uttāsente asināpi sīsaṁ chindanteti.
 So evamāha addasaṁ bhanteti. Tamenaṁ bhikkhave yamo rājā
 evamāha ambho purisa tassa te viññussa sato mahallakassa
 na etadahosi ye kira bho pāpakāni kammāni < PTS. M III , 182 >karonti te diṭṭheva
 dhamme evarūpā vividhā kammakāraṇā karīyanti kimaṅgaṁ pana parattha
 handāhaṁ kalyāṇaṁ karomi kāyena vācāya manasāti. So evamāha
 nāsakkhissaṁ bhante pamādassaṁ bhanteti. Tamenaṁ bhikkhave yamo
 rājā evamāha ambho purisa pamādavatāya na kalyāṇamakāsi
 kāyena vācāya manasā taggha tvaṁ ambho purisa tathā karissanti
 yathātaṁ pamattaṁ taṁ kho pana te etaṁ pāpakammaṁ neva mātarā
 kataṁ na pitarā kataṁ na bhātarā kataṁ na bhaginiyā kataṁ na mittāmaccehi
 kataṁ na ñātisālohitehi kataṁ na samaṇabrāhmaṇehi kataṁ na
 devatāhi kataṁ tayāvetaṁ pāpakammaṁ kataṁ tvaññevetassa vipākaṁ
 paṭisaṁvedissasīti.
      [511] Tamenaṁ bhikkhave yamo rājā catutthaṁ devadūtaṁ samanuyuñjitvā
 samanubhāsitvā samanuggāhitvā pañcamaṁ devadūtaṁ samanuyuñjati
-------------------------------------------------
[page 340]
 Samanuggāhati samanubhāsati ambho purisa na tvaṁ addasa
 manussesu pañcamaṁ devadūtaṁ pātubhūtanti. So evamāha nāddasaṁ
 bhanteti. Tamenaṁ bhikkhave yamo rājā evamāha ambho purisa
 na tvaṁ addasa manussesu itthiṁ vā purisaṁ vā ekāhamataṁ vā
 dvīhamataṁ vā tīhamataṁ vā uddhumātakaṁ vinīlakaṁ vipubbakajātanti.
 So evamāha addasaṁ bhanteti. Tamenaṁ bhikkhave yamo rājā
 evamāha ambho purisa tassa te viññussa sato mahallakassa
 na etadahosi ahampi khomhi maraṇadhammo maraṇaṁ anatīto handāhaṁ
 kalyāṇaṁ karomi kāyena vācāya manasāti. So evamāha nāsakkhissaṁ
 bhante pamādassaṁ bhanteti. Tamenaṁ bhikkhave yamo rājā evamāha
 ambho purisa pamādavatāya na kalyāṇamakāsi kāyena vācāya manasā
 taggha tvaṁ ambho purisa tathā karissanti yathātaṁ pamattaṁ taṁ kho
 pana te etaṁ pāpakammaṁ neva mātarā kataṁ na pitarā kataṁ na
 bhātarā kataṁ na bhaginiyā kataṁ na mittāmaccehi kataṁ na ñātisālohitehi
 kataṁ na samaṇabrāhmaṇehi kataṁ na devatāhi kataṁ
 tayāvetaṁ pāpakammaṁ kataṁ tvaññevetassa vipākaṁ paṭisaṁvedissasīti.
 Tamenaṁ bhikkhave yamo rājā pañcamaṁ devadūtaṁ samanuyuñjitvā
 samanuggāhitvā samanubhāsitvā tuṇhī hoti.
      [512] Tamenaṁ bhikkhave nirayapālā pañcavidhabandhanaṁ nāma kammakaraṇaṁ
 karonti tattaṁ ayokhīlaṁ hatthe gamenti tattaṁ ayokhīlaṁ
-------------------------------------------------
[page 341]
 Dutiye hatthe gamenti tattaṁ ayokhīlaṁ pāde gamenti tattaṁ ayokhīlaṁ
 dutiye pāde gamenti tattaṁ ayokhīlaṁ majjhe urasmiṁ gamenti.
 So tattha dukkhā tippā kaṭukā vedanā vedeti na ca tāva
 kālaṁ karoti yāva na taṁ pāpakammaṁ byantīhoti.
      [513] Tamenaṁ bhikkhave nirayapālā saṁvesitvā kuṭhārīhi tacchanti.
 Tamenaṁ bhikkhave nirayapālā uddhaṁpādaṁ adhosiraṁ gahetvā vāsīhi
 tacchanti. Tamenaṁ bhikkhave nirayapālā rathe yojetvā tattāya
 bhūmiyā ādittāya sampajjalitāya sañjotibhūtāya sārentipi
 paccāsārentipi. Tamenaṁ bhikkhave nirayapālā mahantaṁ aṅgārapabbataṁ
 ādittaṁ sampajjalitaṁ sañjotibhūtaṁ āropentipi oropentipi.
 Tametaṁ bhikkhave nirayapālā uddhaṁpādaṁ adhosiraṁ gahetvā tattāya
 lohakumbhiyā pakkhipanti ādittāya sampajjalitāya sañjotibhūtāya.
 So tattha pheṇuddehakaṁ paccati. So tattha pheṇuddehakaṁ paccamāno
 sakimpi uddhaṁ gacchati sakimpi adho gacchati sakimpi tiriyaṁ gacchati.
 So tattha dukkhā tippā kaṭukā vedanā vedeti na ca tāva
 kālaṁ karoti yāva na taṁ pāpakammaṁ byantīhoti.
      [514] Tamenaṁ bhikkhave nirayapālā mahāniraye pakkhipanti. So
 kho pana bhikkhave mahānirayo catukkaṇṇo catudvāro vibhatto bhāgaso
 mito ayopākārapariyanto ayasā paṭikkujjito. Tassa 1- ayomayā
 bhūmi jalitā tejasā yuttā samantā yojanasataṁ pharitvā tiṭṭhati

  *  *  *  *  *  *
  Footnote:1 aññattha tattā ayomayātipi dissati.
-------------------------------------------------
[page 342]
 Sabbadā. Tassa kho pana bhikkhave mahānirayassa puratthimāya bhittiyā
 acci uṭṭhahitvā pacchimāya bhittiyā < PTS. M III , 184 >paṭihaññati. Pacchimāya
 bhittiyā acci uṭṭhahitvā puratthimāya bhittiyā paṭihaññati.
 Uttarāya bhittiyā acci uṭṭhahitvā dakkhiṇāya bhittiyā
 paṭihaññati. Dakkhiṇāya bhittiyā acci uṭṭhahitvā uttarāya bhittiyā
 paṭihaññati. Heṭṭhā acci uṭṭhahitvā upari paṭihaññati uparito
 acci uṭṭhahitvā heṭṭhā paṭihaññati. So tattha dukkhā tippā
 kaṭukā vedanā vedeti na ca tāva kālaṁ karoti yāva na taṁ
 pāpakammaṁ byantīhoti.
      [515] Hoti kho so bhikkhave samayo yaṁ kadāci karahaci dīghassa
 addhuno accayena tassa mahānirayassa puratthimadvāraṁ apāpurīyati.
 So tattha sīghena javena dhāvati. Tassa sīghena javena dhāvato
 chavimpi ḍayhati cammampi ḍayhati maṁsampi ḍayhati nahārumpi ḍayhati
 aṭṭhīnipi sampadhūmāyanti ubbhataṁ tādisameva hoti. Yato ca kho
 so bhikkhave bahusampatto hoti atha taṁ dvāraṁ pithīyati. So
 tattha dukkhā tippā kaṭukā vedanā vedeti na ca tāva kālaṁ
 karoti yāva na taṁ pāpakammaṁ byantīhoti.
      [516] Hoti kho so bhikkhave samayo yaṁ kadāci karahaci
 dīghassa addhuno accayena tassa mahānirayassa pacchimadvāraṁ
 apāpurīyati .pe. Uttaradvāraṁ apāpurīyati .pe. Dakkhiṇadvāraṁ
-------------------------------------------------
[page 343]
 Apāpurīyati. So tattha sīghena javena dhāvati. Tassa sīghena
 javena dhāvato chavimpi ḍayhati cammampi ḍayhati maṁsampi ḍayhati
 nahārumpi ḍayhati aṭṭhīnipi sampadhūmāyanti ubbhataṁ tādisameva hoti.
 Yato ca kho so bhikkhave bahusampatto hoti atha taṁ dvāraṁ
 pithīyati. So tattha dukkhā tippā kaṭukā vedanā vedeti na
 ca tāva kālaṁ karoti yāva na taṁ pāpakammaṁ byantīhoti.
      [517] Hoti kho so bhikkhave samayo yaṁ kadāci karahaci
 dīghassa addhuno accayena tassa mahānirayassa puratthimadvāraṁ
 apāpurīyati. So tattha sīghena javena dhāvati. Tassa sīghena javena
 dhāvato chavimpi ḍayhati cammampi ḍayhati maṁsampi ḍayhati nahārumpi
 ḍayhati aṭṭhīnipi sampadhūmāyanti ubbhataṁ tādisameva hoti.
 So < PTS. M III , 185 >tena dvārena nikkhamati. Tassa kho pana bhikkhave mahānirayassa
 samanantarāsahitameva mahanto gūthanirayo. So tattha
 patati. Tasmiṁ kho pana bhikkhave gūthaniraye sūcimukhā pāṇā chaviṁ
 chindanti chaviṁ chetvā cammaṁ chindanti cammaṁ chetvā maṁsaṁ chindanti
 maṁsaṁ chetvā nahāruṁ chindanti nahāruṁ chetvā aṭṭhiṁ chindanti aṭṭhiṁ
 chetvā aṭṭhimiñjaṁ khādanti. So tattha dukkhā tippā kaṭukā
 vedanā vedeti na ca tāva kālaṁ karoti yāva na taṁ pāpakammaṁ
 byantīhoti.
      [518] Tassa kho pana bhikkhave gūthanirayassa samanantarāsahitameva
-------------------------------------------------
[page 344]
 Mahanto kukkulanirayo. So tattha patati. So tattha dukkhā
 tippā kaṭukā vedanā vedeti na ca tāva kālaṁ karoti yāva
 na taṁ pāpakammaṁ byantīhoti.
      [519] Tassa kho pana bhikkhave kukkulanirayassa samanantarāsahitameva
 mahantaṁ simbalivanaṁ uccaṁ 1- yojanasamuggataṁ soḷasaṅgulikaṇṭakaṁ 2- ādittaṁ
 sampajjalitaṁ sañjotibhūtaṁ. Taṁ tattha āropentipi oropentipi.
 So tattha dukkhā tippā kaṭukā vedanā vedeti na ca
 tāva kālaṁ karoti yāva na taṁ pāpakammaṁ byantīhoti.
      [520] Tassa kho pana bhikkhave simbalivanassa samanantarāsahitameva
 mahantaṁ asipattavanaṁ. So tattha pavisati. Tassa vāteritāni
 pattāni hatthampi chindanti pādampi chindanti hatthapādampi chindanti
 kaṇṇampi chindanti nāsampi chindanti kaṇṇanāsampi chindanti.
 So tattha dukkhā tippā kaṭukā vedanā vedeti na ca tāva
 kālaṁ karoti yāva na taṁ pāpakammaṁ byantīhoti.
      [521] Tassa kho pana bhikkhave asipattavanassa samanantarāsahitameva
 mahatī khārodakā nadī. So tattha patati. So tattha
 anusotampi vuyhati paṭisotampi vuyhati anusotapaṭisotampi vuyhati.
 So tattha dukkhā tippā kaṭukā vedanā vedeti na ca tāva
 kālaṁ karoti yāva na taṁ pāpakammaṁ < PTS. M III , 186 >byantīhoti.
      [522] Tamenaṁ bhikkhave nirayapālā baḷisena uddharitvā thale

  *  *  *  *  *  *
  Footnote:1 Po. Ma. Yu. uddhaṁ. 2 Ma. Yu. soḷasaṅgulakaṇṭakaṁ.
-------------------------------------------------
[page 345]
 Patiṭṭhāpetvā evamāhaṁsu ambho purisa kiṁ icchasīti. So
 evamāha jighacchitosmi bhanteti. Tamenaṁ bhikkhave nirayapālā
 tattena ayosaṅkunā mukhaṁ vivaritvā ādittena sampajjalitena
 sañjotibhūtena tattaṁ lohaguḷaṁ mukhe pakkhipanti ādittaṁ sampajjalitaṁ
 sañjotibhūtaṁ. So tassa oṭṭhampi ḍayhati mukhampi ḍayhati
 kaṇṭhampi ḍayhati udarampi ḍayhati antampi antaguṇampi ādāya
 adhobhāgā nikkhamati. So tattha dukkhā tippā kaṭukā vedanā
 vedeti na ca tāva kālaṁ karoti yāva na taṁ pāpakammaṁ
 byantīhoti.
      [523] Tamenaṁ bhikkhave nirayapālā evamāhaṁsu ambho purisa
 kiṁ icchasīti. So evamāha pipāsitosmi bhanteti. Tamenaṁ
 bhikkhave nirayapālā tattena ayosaṅkunā mukhaṁ vivaritvā ādittena
 sampajjalitena sañjotibhūtena tattaṁ tambalohaṁ mukhe āsiñcanti
 ādittaṁ sampajjalitaṁ sañjotibhūtaṁ. Taṁ tassa oṭṭhampi ḍayhati
 mukhampi ḍayhati kaṇṭhampi ḍayhati udarampi ḍayhati antampi antaguṇampi
 ādāya adhobhāgā nikkhamati. So tattha dukkhā tippā
 kaṭukā vedanā vedeti na ca tāva kālaṁ karoti yāva na taṁ
 pāpakammaṁ byantīhoti. Tamenaṁ bhikkhave nirayapālā puna mahāniraye
 pakkhipanti.
      [524] Bhūtapubbaṁ bhikkhave yamassa rañño etadahosi ye
-------------------------------------------------
[page 346]
 Kira bho loke pāpakāni kammāni karonti te evarūpā vividhā
 kammakāraṇā kāriyanti aho vatāhaṁ manussattaṁ labheyyaṁ tathāgato
 ca loke uppajjeyya arahaṁ sammāsambuddho tañcāhaṁ bhagavantaṁ
 payirupāseyyaṁ so ca me bhagavā dhammaṁ deseyya tassa cāhaṁ
 bhagavato dhammaṁ ājāneyyanti. Taṁ kho panāhaṁ bhikkhave nāññassa
 kassaci samaṇassa vā brāhmaṇassa vā sutvā vadāmi apica kho
 yadeva < PTS. M III , 187 >me sāmaṁ ñātaṁ sāmaṁ diṭṭhaṁ sāmaṁ viditaṁ tadevāhaṁ vadāmīti.
      [525] Idamavoca bhagavā idaṁ vatvāna sugato athāparaṁ
 etadavoca satthā
           coditā devadūtehi ye pamajjanti māṇavā
           te dīgharattaṁ socanti hīnakāyūpagā narā
           ye ca kho devadūtehi santo sappurisā idha
           coditā nappamajjanti ariyadhamme kudācanaṁ
           upādāne bhayaṁ disvā jātimaraṇasambhave
           anupādā vimuccanti jātimaraṇasaṅkhaye
           te khemappattā sukhino diṭṭhadhammābhinibbutā
           sabbaverabhayātītā sabbadukkhaṁ upaccagunti.
                   Devadūtasuttaṁ niṭṭhitaṁ dasamaṁ.
                     Suññatavaggo tatiyo.
                         -------
-------------------------------------------------
[page 347]
                         Tassuddānaṁ
                   anuttaro suññatabbhūtadhammo
                    bakkulavīravaro mahināmo
                    anuruddhakilesampajjahantā
                     paṇḍitabhūmi devadūto.
                        ---------
-------------------------------------------------
[page 348]
                        Vibhaṅgavaggo
                         ------
                       bhaddekarattasuttaṁ
      [526] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
 Bhagavā etadavoca bhaddekarattassa vo bhikkhave uddesañca vibhaṅgañca
 desissāmi taṁ suṇātha sādhukaṁ manasikarotha bhāsissāmīti. Evaṁ
 bhanteti kho te bhikkhū bhagavato paccassosuṁ.
       [527] Bhagavā etadavoca
           atītaṁ nānvāgameyya nappaṭikaṅkhe anāgataṁ
           yadatītampahīnantaṁ appattañca anāgataṁ
           paccuppannañca yo dhammaṁ tattha tattha vipassati
           asaṁhiraṁ asaṅkuppaṁ taṁ viddhā manubrūhaye
           ajjeva kiccamātappaṁ ko jaññā maraṇaṁ suve
           na hi no saṅgarantena mahāsenena maccunā
           evaṁvihārimātāpiṁ ahorattamatanditaṁ
           taṁ < PTS. M III , 188 >ve bhaddekarattoti santo ācikkhate munīti.
      [528] Kathañca bhikkhave atītaṁ anvāgameti. Evaṁrūpo ahosiṁ
-------------------------------------------------
[page 349]
 Atītamaddhānanti tattha nandiṁ samanvāneti evaṁvedano ahosiṁ atītamaddhānanti
 tattha nandiṁ samanvāneti evaṁsañño ahosiṁ atītamaddhānanti
 tattha nandiṁ samanvāneti evaṁsaṅkhāro ahosiṁ atītamaddhānanti
 tattha nandiṁ samanvāneti evaṁviññāṇo ahosiṁ atītamaddhānanti
 tattha nandiṁ samanvāneti. Evaṁ kho bhikkhave atītaṁ
 anvāgameti.
      [529] Kathañca bhikkhave atītaṁ nānvāgameti. Evaṁrūpo ahosiṁ
 atītamaddhānanti tattha nandiṁ na samanvāneti evaṁvedano ahosiṁ
 atītamaddhānanti tattha nandiṁ na samanvāneti evaṁsañño ahosiṁ
 atītamaddhānanti tattha nandiṁ na samanvāneti evaṁsaṅkhāro ahosiṁ
 atītamaddhānanti tattha nandiṁ na samanvāneti evaṁviññāṇo ahosiṁ
 atītamaddhānanti tattha nandiṁ na samanvāneti. Evaṁ kho bhikkhave
 atītaṁ nānvāgameti.
      [530] Kathañca bhikkhave anāgataṁ paṭikaṅkhati. Evaṁrūpo siyaṁ
 anāgatamaddhānanti tattha nandiṁ samanvāneti evaṁvedano siyaṁ
 .pe. Evaṁsañño siyaṁ .pe. Evaṁsaṅkhāro siyaṁ .pe. Evaṁ
 viññāṇo siyaṁ anāgatamaddhānanti tattha nandiṁ samanvāneti.
 Evaṁ kho bhikkhave anāgataṁ paṭikaṅkhati.
      [531] Kathañca bhikkhave anāgataṁ nappaṭikaṅkhati. Evaṁrūpo siyaṁ
 anāgatamaddhānanti tattha nandiṁ na samanvāneti evaṁvedano siyaṁ
-------------------------------------------------
[page 350]
 .pe. Evaṁsañño siyaṁ .pe. Evaṁsaṅkhāro siyaṁ .pe. Evaṁ
 viññāṇo siyaṁ anāgatamaddhānanti tattha nandiṁ na samanvāneti.
 Evaṁ kho bhikkhave anāgataṁ nappaṭikaṅkhati.
      [532] Kathañca bhikkhave paccuppannesu dhammesu saṁhirati. Idha
 bhikkhave assutavā puthujjano ariyānaṁ adassāvī ariyadhammassa akovido
 ariyadhamme avinīto sappurisānaṁ adassāvī sappurisadhammassa akovido
 sappurisadhamme avinīto rūpaṁ attato samanupassati rūpavantaṁ vā
 attānaṁ attani < PTS. M III , 189 >vā rūpaṁ rūpasmiṁ vā attānaṁ vedanaṁ .pe.
 Saññaṁ .pe. Saṅkhāre .pe. Viññāṇaṁ attato samanupassati
 viññāṇavantaṁ vā attānaṁ attani vā viññāṇaṁ viññāṇasmiṁ vā
 attānaṁ. Evaṁ kho bhikkhave paccuppannesu dhammesu saṁhirati.
      [533] Kathañca bhikkhave paccuppannesu dhammesu na saṁhirati.
 Idha bhikkhave sutavā ariyasāvako ariyānaṁ dassāvī ariyadhammassa
 kovido ariyadhamme suvinīto sappurisānaṁ dassāvī sappurisadhammassa
 kovido sappurisadhamme suvinīto 1- na rūpaṁ attato samanupassati na
 rūpavantaṁ vā attānaṁ na attani vā rūpaṁ na rūpasmiṁ vā attānaṁ
 na vedanaṁ .pe. Na saññaṁ .pe. Na saṅkhāre .pe. Na
 viññāṇaṁ attato samanupassati na viññāṇavantaṁ vā attānaṁ
 na attani vā viññāṇaṁ na viññāṇasmiṁ vā attānaṁ. Evaṁ
 kho bhikkhave paccuppannesu dhammesu na saṁhirati.

  *  *  *  *  *  *
  Footnote:1 Yu. vinīto.
-------------------------------------------------
[page 351]
        [534] Atītaṁ nānvāgameyya nappaṭikaṅkhe anāgataṁ
           yadatītampahīnantaṁ appattañca anāgataṁ
           paccuppannañca yo dhammaṁ tattha tattha vipassati
           asaṁhiraṁ asaṅkuppaṁ taṁ viddhā manubrūhaye
           ajjeva kiccamātappaṁ *- ko jaññā maraṇaṁ suve
           na hi no saṅgarantena mahāsenena maccunā
           evaṁvihārimātāpiṁ ahorattamatanditaṁ
           taṁ ve bhaddekarattoti santo ācikkhate munīti
 bhaddekarattassa vo bhikkhave uddesañca vibhaṅgañca desissāmīti.
 Iti yantaṁ vuttaṁ idametaṁ paṭicca vuttanti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                  Bhaddekarattasuttaṁ niṭṭhitaṁ paṭhamaṁ.
                       ----------

  *  *  *  *  *  *
  Footnote:* mīkārkkhag kicmātappaṁ peḌna kiccamātappaṁ
-------------------------------------------------
[page 352]
                    Ānandabhaddekarattasuttaṁ
      [535] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa < PTS. M III , 190 >ārāme. Tena kho pana samayena
 āyasmā ānando upaṭṭhānasālāyaṁ bhikkhū dhammiyā kathāya sandasseti
 samādapeti samuttejeti sampahaṁseti bhaddekarattassa uddesañca
 vibhaṅgañca bhāsati.
      [536] Atha kho bhagavā sāyaṇhasamayaṁ paṭisallānā vuṭṭhito
 yenupaṭṭhānasālā tenupasaṅkami upasaṅkamitvā paññatte āsane
 nisīdi. Nisajja kho bhagavā bhikkhū āmantesi ko nu kho bhikkhave
 upaṭṭhānasālāyaṁ bhikkhū dhammiyā kathāya sandassesi samādapesi
 samuttejesi sampahaṁsesi bhaddekarattassa uddesañca vibhaṅgañca
 abhāsīti. Āyasmā bhante ānando upaṭṭhānasālāyaṁ bhikkhū
 dhammiyā kathāya sandassesi samādapesi samuttejesi sampahaṁsesi
 bhaddekarattassa uddesañca vibhaṅgañca abhāsīti. Atha kho bhagavā
 āyasmantaṁ ānandaṁ āmantesi yathākathaṁ pana tvaṁ ānanda bhikkhū
 dhammiyā kathāya sandassesi samādapesi samuttejesi sampahaṁsesi
 bhaddekarattassa uddesañca vibhaṅgañca abhāsīti.
      [537] Evaṁ kho ahaṁ bhante bhikkhū 1- dhammiyā kathāya sandassemi 2-
 samādapemi samuttejemi sampahaṁsemi bhaddekarattassa uddesañca
 vibhaṅgañca abhāsiṁ

  *  *  *  *  *  *
  Footnote:1 Po. Ma. bhikkhūnaṁ. 2 Ma. Yu. sandassesiṁ samādapesiṁ samuttejesiṁ sampahaṁsesiṁ.
-------------------------------------------------
[page 353]
           Atītaṁ nānvāgameyya nappaṭikaṅkhe anāgataṁ
           yadatītampahīnantaṁ appattañca anāgataṁ
           paccuppannañca yo dhammaṁ tattha tattha vipassati
           asaṁhiraṁ asaṅkuppaṁ taṁ viddhā manubrūhaye
           ajjeva kiccamātappaṁ ko jaññā maraṇaṁ suve
           na hi no saṅgarantena mahāsenena maccunā
           evaṁvihārimātāpiṁ ahorattamatanditaṁ
           taṁ ve bhaddekarattoti santo ācikkhate munīti.
      [538] Kathañcāvuso atītaṁ anvāgameti. Evaṁrūpo 1- ahosiṁ
 atītamaddhānanti tattha nandiṁ samanvāneti evaṁvedano ahosiṁ
 atītamaddhānanti tattha nandiṁ samanvāneti evaṁsañño ahosiṁ
 atītamaddhānanti tattha nandiṁ samanvāneti evaṁsaṅkhāro ahosiṁ
 atītamaddhānanti tattha nandiṁ samanvāneti evaṁviññāṇo ahosiṁ
 atītamaddhānanti tattha nandiṁ samanvāneti. Evaṁ kho āvuso
 atītaṁ anvāgameti.
      [539] Kathañcāvuso atītaṁ nānvāgameti. Evaṁrūpo ahosiṁ
 atītamaddhānanti tattha nandiṁ na samanvāneti evaṁvedano ahosiṁ
 atītamaddhānanti tattha nandiṁ na samanvāneti evaṁsañño ahosiṁ
 atītamaddhānanti tattha nandiṁ na samanvāneti evaṁsaṅkhāro ahosiṁ
 atītamaddhānanti tattha nandiṁ na samanvāneti evaṁviññāṇo

  *  *  *  *  *  *
  Footnote:1 Po. Yu. evarūpo.
-------------------------------------------------
[page 354]
 Ahosiṁ atītamaddhānanti tattha nandiṁ na samanvāneti. Evaṁ kho
 āvuso atītaṁ nānvāgameti.
      [540] Kathañcāvuso anāgataṁ paṭikaṅkhati. Evaṁrūpo siyaṁ
 anāgatamaddhānanti tattha nandiṁ samanvāneti evaṁvedano siyaṁ .pe.
 Evaṁsañño siyaṁ .pe. Evaṁsaṅkhāro siyaṁ .pe. Evaṁviññāṇo
 siyaṁ anāgatamaddhānanti tattha nandiṁ samanvāneti. Evaṁ kho
 āvuso anāgataṁ paṭikaṅkhati.
      [541] Kathañcāvuso anāgataṁ nappaṭikaṅkhati. Evaṁrūpo siyaṁ
 anāgatamaddhānanti tattha nandiṁ na samanvāneti evaṁvedano siyaṁ
 .pe. Evaṁsañño siyaṁ .pe. Evaṁsaṅkhāro siyaṁ .pe.
 Evaṁviññāṇo siyaṁ anāgatamaddhānanti tattha nandiṁ na samanvāneti.
 Evaṁ kho āvuso anāgataṁ nappaṭikaṅkhati.
      [542] Kathañcāvuso paccuppannesu dhammesu saṁhirati. Idhāvuso
 assutavā puthujjano ariyānaṁ adassāvī ariyadhammassa akovido
 ariyadhamme avinīto sappurisānaṁ adassāvī sappurisadhammassa akovido
 sappurisadhamme avinīto rūpaṁ attato samanupassati rūpavantaṁ vā
 attānaṁ attani vā rūpaṁ rūpasmiṁ vā attānaṁ vedanaṁ .pe.
 Saññaṁ .pe. Saṅkhāre .pe. Viññāṇaṁ attato samanupassati
 viññāṇavantaṁ vā attānaṁ attani vā viññāṇaṁ viññāṇasmiṁ
 vā attānaṁ. Evaṁ kho āvuso paccuppannesu dhammesu saṁhirati.
-------------------------------------------------
[page 355]
      [543] Kathañcāvuso paccuppannesu dhammesu na saṁhirati.
 Idhāvuso sutavā ariyasāvako ariyānaṁ dassāvī ariyadhammassa kovido
 ariyadhamme suvinīto sappurisānaṁ dassāvī sappurisadhammassa kovido
 sappurisadhamme suvinīto na rūpaṁ attato samanupassati na rūpavantaṁ vā
 attānaṁ na attani vā rūpaṁ na rūpasmiṁ vā attānaṁ na vedanaṁ
 .pe. Na saññaṁ .pe. Na saṅkhāre .pe. Na viññāṇaṁ
 attato samanupassati na viññāṇavantaṁ vā attānaṁ na attani
 vā < PTS. M III , 191 >viññāṇaṁ na viññāṇasmiṁ vā attānaṁ. Evaṁ kho āvuso
 paccuppannesu dhammesu na saṁhirati.
          [544] Atītaṁ nānvāgameyya nappaṭikaṅkhe anāgataṁ
           yadatītampahīnantaṁ appattañca anāgataṁ
           paccuppannañca yo dhammaṁ tattha tattha vipassati
           asaṁhiraṁ asaṅkuppaṁ taṁ viddhā manubrūhaye
           ajjeva kiccamātappaṁ ko jaññā maraṇaṁ suve
           na hi no saṅgarantena mahāsenena maccunā
           evaṁvihārimātāpiṁ ahorattamatanditaṁ
           taṁ ve bhaddekarattoti santo ācikkhate munīti
 evaṁ kho ahaṁ bhante bhikkhū 1- dhammiyā kathāya sandassesiṁ samādapesiṁ
 samuttejesiṁ sampahaṁsesiṁ bhaddekarattassa uddesañca vibhaṅgañca
 abhāsinti.

  *  *  *  *  *  *
  Footnote:1 Po. Ma. bhikkhūnaṁ.
-------------------------------------------------
[page 356]
      [545] Sādhu sādhu ānanda sādhu kho tvaṁ ānanda bhikkhū 1-
 dhammiyā kathāya sandassesi samādapesi samuttejesi sampahaṁsesi
 bhaddekarattassa uddesañca vibhaṅgañca abhāsi
           atītaṁ nānvāgameyya .pe.
           Taṁ ve bhaddekarattoti santo ācikkhate munīti.
      [546] Kathañcānanda atītaṁ anvāgameti .pe. Evaṁ kho
 ānanda atītaṁ anvāgameti. Kathañcānanda atītaṁ nānvāgameti
 .pe. Evaṁ kho ānanda atītaṁ nānvāgameti. Kathañcānanda
 anāgataṁ paṭikaṅkhati .pe. Evaṁ kho ānanda anāgataṁ paṭikaṅkhati.
 Kathañcānanda anāgataṁ nappaṭikaṅkhati .pe. Evaṁ kho ānanda
 anāgataṁ nappaṭikaṅkhati. Kathañcānanda paccuppannesu dhammesu
 saṁhirati .pe. Evaṁ kho ānanda paccuppannesu dhammesu saṁhirati.
 Kathañcānanda paccuppannesu dhammesu na saṁhirati .pe. Evaṁ kho
 ānanda paccuppannesu dhammesu na saṁhirati.
     [547] Atītaṁ nānvāgameyya .pe.
           Taṁ ve bhaddekarattoti santo ācikkhate munīti.
      Idamavoca bhagavā attamano āyasmā ānando bhagavato
 bhāsitaṁ abhinandīti.
                Ānandabhaddekarattasuttaṁ niṭṭhitaṁ dutiyaṁ.
                        ---------

  *  *  *  *  *  *
  Footnote:1 < PTS. M III , 192 >Po. Ma. bhikkhūnaṁ.
-------------------------------------------------
[page 357]
                   Mahākaccānabhaddekarattasuttaṁ
      [548] Evamme sutaṁ ekaṁ samayaṁ bhagavā rājagahe viharati
 tapodārāme. Atha kho āyasmā samiddhi rattiyā paccūsasamayaṁ
 paccuṭṭhāya yena tapodo tenupasaṅkami gattāni parisiñcituṁ.
 Tapode gattāni parisiñcitvā paccuttaritvā ekacīvaro aṭṭhāsi
 gattāni pubbāpayamāno. Atha kho aññatarā devatā abhikkantāya
 rattiyā abhikkantavaṇṇā kevalakappaṁ tapodaṁ obhāsetvā yenāyasmā
 samiddhi tenupasaṅkami upasaṅkamitvā ekamantaṁ aṭṭhāsi.
      [549] Ekamantaṁ ṭhitā kho sā devatā āyasmantaṁ samiddhiṁ
 etadavoca dhāresi tvaṁ bhikkhu bhaddekarattassa uddesañca vibhaṅgañcāti.
 Na kho ahaṁ āvuso dhāremi bhaddekarattassa uddesañca
 vibhaṅgañca tvaṁ panāvuso dhāresi bhaddekarattassa uddesañca
 vibhaṅgañcāti. Ahampi kho bhikkhu na dhāremi bhaddekarattassa
 uddesañca vibhaṅgañca dhāresi pana tvaṁ bhikkhu bhaddekarattiyo
 gāthāti. Na kho ahaṁ āvuso dhāremi bhaddekarattiyo gāthā
 tvaṁ panāvuso dhāresi bhaddekarattiyo gāthāti. Ahampi kho
 bhikkhu na dhāremi bhaddekarattiyo gāthā uggaṇhāhi tvaṁ bhikkhu
 bhaddekarattassa uddesañca vibhaṅgañca pariyāpuṇāhi tvaṁ bhikkhu
 bhaddekarattassa uddesañca vibhaṅgañca dhārehi tvaṁ bhikkhu bhaddekarattassa
 uddesañca vibhaṅgañca atthasañhito bhikkhu bhaddekarattassa
-------------------------------------------------
[page 358]
 Uddeso ca vibhaṅgo ca ādibrahmacariyakoti. Idamavoca sā
 devatā idaṁ vatvā tatthevantaradhāyi.
      [550] Atha kho āyasmā samiddhi tassā rattiyā accayena
 yena bhagavā tenupasaṅkami upasaṅkamitvā bhagavantaṁ abhivādetvā
 ekamantaṁ nisīdi. Ekamantaṁ nisinno < PTS. M III , 193 >kho āyasmā samiddhi bhagavantaṁ
 etadavoca idhāhaṁ bhante rattiyā paccūsasamayaṁ paccuṭṭhāya yena
 tapodo tenupasaṅkamiṁ gattāni parisiñcituṁ. Tapode gattāni
 parisiñcitvā paccuttaritvā ekacīvaro aṭṭhāsiṁ gattāni pubbāpayamāno.
 Atha kho bhante aññatarā devatā abhikkantāya
 rattiyā abhikkantavaṇṇā kevalakappaṁ tapodaṁ obhāsetvā yenāhaṁ
 tenupasaṅkami upasaṅkamitvā ekamantaṁ aṭṭhāsi ekamantaṁ ṭhitā
 kho sā devatā maṁ etadavoca dhāresi tvaṁ bhikkhu bhaddekarattassa
 uddesañca vibhaṅgañcāti. Evaṁ vutte ahaṁ bhante taṁ devataṁ
 etadavocaṁ na kho ahaṁ āvuso dhāremi bhaddekarattassa uddesañca
 vibhaṅgañca tvaṁ panāvuso dhāresi bhaddekarattassa uddesañca
 vibhaṅgañcāti. Ahampi kho bhikkhu na dhāremi bhaddekarattassa
 uddesañca vibhaṅgañca dhāresi pana tvaṁ bhikkhu bhaddekarattiyo
 gāthāti. Na kho ahaṁ āvuso dhāremi bhaddekarattiyo gāthā
 tvaṁ panāvuso dhāresi bhaddekarattiyo gāthāti. Ahampi kho
 bhikkhu na dhāremi bhaddekarattiyo gāthā uggaṇhāhi tvaṁ bhikkhu
-------------------------------------------------
[page 359]
 Bhaddekarattassa uddesañca vibhaṅgañca pariyāpuṇāhi tvaṁ bhikkhu
 bhaddekarattassa uddesañca vibhaṅgañca dhārehi tvaṁ bhikkhu bhaddekarattassa
 uddesañca vibhaṅgañca atthasañhito bhikkhu bhaddekarattassa
 uddeso ca vibhaṅgo ca ādibrahmacariyakoti. Idamavoca bhante
 sā devatā idaṁ vatvā tatthevantaradhāyi. Sādhu me bhante
 bhagavā bhaddekarattassa uddesañca vibhaṅgañca desetūti. Tenahi
 bhikkhu suṇāhi sādhukaṁ manasikarohi bhāsissāmīti. Evambhanteti
 kho āyasmā samiddhi bhagavato paccassosi.
         [551] Bhagavā etadavoca
           atītaṁ nānvāgameyya nappaṭikaṅkhe anāgataṁ
           yadatītampahīnantaṁ appattañca anāgataṁ
           paccuppannañca yo dhammaṁ tattha tattha vipassati
           asaṁhiraṁ asaṅkuppaṁ taṁ viddhā manubrūhaye
           ajjeva kiccamātappaṁ ko jaññā maraṇaṁ suve
           na hi no saṅgarantena mahāsenena maccunā
           evaṁvihārimātāpiṁ ahorattamatanditaṁ
           taṁ ve bhaddekarattoti santo ācikkhate munīti.
 Idamavoca bhagavā idaṁ vatvāna sugato uṭṭhāyāsanā vihāraṁ pāvisi.
      [552] Atha kho tesaṁ bhikkhūnaṁ acirapakkantassa bhagavato etadahosi
 idaṁ kho no āvuso bhagavā saṅkhittena uddesaṁ uddisitvā vitthārena
-------------------------------------------------
[page 360]
 Atthaṁ avibhajitvā uṭṭhāyāsanā vihāraṁ paviṭṭho
           atītaṁ nānvāgameyya nappaṭikaṅkhe anāgataṁ
           yadatītampahīnantaṁ appattañca anāgataṁ
           paccuppannañca yo dhammaṁ tattha tattha vipassati
           asaṁhiraṁ asaṅkuppaṁ taṁ viddhā manubrūhaye
           ajjeva kiccamātappaṁ ko jaññā maraṇaṁ suve
           na hi no saṅgarantena mahāsenena maccunā
           evaṁvihārimātāpiṁ ahorattamatanditaṁ
           taṁ ve bhaddekarattoti santo ācikkhate munīti< PTS. M III , 194 >
 ko nu kho imassa bhagavatā saṅkhittena uddesassa uddiṭṭhassa
 vitthārena atthaṁ avibhattassa vitthārena atthaṁ vibhajeyyāti. Atha kho
 tesaṁ bhikkhūnaṁ etadahosi ayaṁ kho āyasmā mahākaccāno satthu
 ceva saṁvaṇṇito sambhāvito ca viññūnaṁ sabrahmacārīnaṁ pahoti
 cāyasmā mahākaccāno imassa bhagavatā saṅkhittena uddesassa
 uddiṭṭhassa vitthārena atthaṁ avibhattassa vitthārena atthaṁ vibhajituṁ
 yannūna mayaṁ yenāyasmā mahākaccāno tenupasaṅkameyyāma upasaṅkamitvā
 āyasmantaṁ mahākaccānaṁ etamatthaṁ paṭipuccheyyāmāti.
      [553] Atha kho te bhikkhū yenāyasmā mahākaccāno tenupasaṅkamiṁsu
 upasaṅkamitvā āyasmatā mahākaccānena saddhiṁ sammodiṁsu
 sammodanīyaṁ kathaṁ sārāṇīyaṁ vītisāretvā ekamantaṁ nisīdiṁsu. Ekamantaṁ
-------------------------------------------------
[page 361]
 Nisinnā kho te bhikkhū āyasmantaṁ mahākaccānaṁ etadavocuṁ idaṁ
 kho no āvuso kaccāna bhagavā saṅkhittena uddesaṁ uddisitvā
 vitthārena atthaṁ avibhajitvā uṭṭhāyāsanā vihāraṁ paviṭṭho
      atītaṁ nānvāgameyya .pe.
      Taṁ ve bhaddekarattoti santo ācikkhate munīti
 tesanno āvuso kaccāna amhākaṁ acirapakkantassa bhagavato
 etadahosi idaṁ kho no āvuso bhagavā saṅkhittena uddesaṁ
 uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho
      atītaṁ nānvāgameyya .pe.
      Taṁ ve bhaddekarattoti santo ācikkhate munīti
 ko nu kho imassa bhagavatā saṅkhittena uddesassa uddiṭṭhassa
 vitthārena atthaṁ avibhattassa vitthārena atthaṁ vibhajeyyāti tesanno
 āvuso kaccāna amhākaṁ etadahosi ayaṁ kho āyasmā mahākaccāno
 satthu ceva saṁvaṇṇito sambhāvito ca viññūnaṁ sabrahmacārīnaṁ
 pahoti cāyasmā mahākaccāno imassa bhagavatā saṅkhittena uddesassa
 uddiṭṭhassa vitthārena atthaṁ avibhattassa vitthārena ... Atthaṁ
 vibhajituṁ yannūna mayaṁ yenāyasmā mahākaccāno tenupasaṅkameyyāma
 upasaṅkamitvā āyasmantaṁ mahākaccānaṁ etamatthaṁ paṭipuccheyyāmāti
 vibhajatāyasmā mahākaccānoti.
      [554] Seyyathāpi āvuso puriso sāratthiko sāragavesī
-------------------------------------------------
[page 362]
 Sārapariyesanañcaramāno mahato rukkhassa tiṭṭhato sāravato atikkammeva
 mūlaṁ atikkamma khandhaṁ sākhāpalāse sāraṁ pariyesitabbaṁ maññeyya
 evaṁ sampadamidaṁ āyasmantānaṁ satthari sammukhībhūte taṁ bhagavantaṁ
 atisitvā 1- amhe etamatthaṁ paṭipucchitabbaṁ maññatha 2- so hāvuso
 bhagavā jānaṁ jānāti passaṁ passati cakkhubhūto ñāṇabhūto dhammabhūto
 brahmabhūto vattā pavattā atthassa ninnetā amatassa dātā
 dhammasāmī tathāgato so ceva panetassa kālo ahosi 3- yaṁ
 bhagavantaṁyeva etamatthaṁ paṭipuccheyyātha yathā no 4- bhagavā byākareyya
 tathā naṁ dhāreyyāthāti. Addhāvuso kaccāna bhagavā jānaṁ jānāti
 passaṁ passati cakkhubhūto ñāṇabhūto dhammabhūto brahmabhūto vattā
 pavattā atthassa ninnetā amatassa dātā dhammasāmī tathāgato
 so ceva panetassa kālo ahosi yaṁ bhagavantaṁyeva etamatthaṁ
 paṭipuccheyyāma yathā no bhagavā byākareyya tathā naṁ dhāreyyāma
 apicāyasmā mahākaccāno satthu ceva saṁvaṇṇito sambhāvito ca
 viññūnaṁ sabrahmacārīnaṁ pahoti cāyasmā mahākaccāno imassa
 bhagavatā saṅkhittena uddesassa uddiṭṭhassa vitthārena atthaṁ
 avibhattassa vitthārena atthaṁ vibhajituṁ vibhajatāyasmā mahākaccāno
 agarukaritvāti. Tenahāvuso suṇātha sādhukaṁ manasikarotha bhāsissāmīti.
 Evamāvusoti kho te bhikkhū āyasmato mahākaccānassa paccassosuṁ.

  *  *  *  *  *  *
  Footnote:1 Po. atikkamitvā. 2 Yu. maññetha. 3 Yu. hoti. 4 Po. Ma. Yu. vo.
-------------------------------------------------
[page 363]
      [555] Āyasmā mahākaccāno etadavoca yaṁ kho no āvuso
 bhagavā saṅkhittena uddesaṁ uddisitvā vitthārena atthaṁ avibhajitvā
 uṭṭhāyāsanā vihāraṁ paviṭṭho
        atītaṁ nānvāgameyya .pe.
        Taṁ ve bhaddekarattoti santo ācikkhate munīti
 imassa kho ahaṁ āvuso bhagavatā saṅkhittena uddesassa uddiṭṭhassa
 vitthārena atthaṁ avibhattassa evaṁ vitthārena atthaṁ ājānāmi.
      [556] Kathañcāvuso atītaṁ anvāgameti. Iti me cakkhu
 ahosi atītamaddhānaṁ iti rūpāti tattha chandarāgapaṭibaddhaṁ hoti
 viññāṇaṁ chandarāgapaṭibaddhattā viññāṇassa tadabhinandati
 tadabhinandanto atītaṁ anvāgameti. Iti me sotaṁ ahosi atītamaddhānaṁ
 iti saddāti ... Iti me ghānaṁ ahosi atītamaddhānaṁ iti gandhāti ...
 Iti me jivhā ahosi atītamaddhānaṁ iti rasāti ... Iti me kāyo
 ahosi atītamaddhānaṁ iti phoṭṭhabbāti ... Iti me mano ahosi
 atītamaddhānaṁ iti dhammāti tattha chandarāgapaṭibaddhaṁ hoti viññāṇaṁ
 chandarāgapaṭibaddhattā viññāṇassa tadabhinandati tadabhinandanto
 atītaṁ anvāgameti. Evaṁ kho āvuso atītaṁ anvāgameti.
      [557] Kathañcāvuso atītaṁ nānvāgameti. Iti me cakkhu
 ahosi atītamaddhānaṁ iti rūpāti tattha na chandarāgapaṭibaddhaṁ hoti
 viññāṇaṁ na chandarāgapaṭibaddhattā viññāṇassa na tadabhinandati
-------------------------------------------------
[page 364]
 Na tadabhinandanto atītaṁ nānvāgameti. Iti me sotaṁ ahosi
 atītamaddhānaṁ iti saddāti ... Iti me ghānaṁ ahosi atītamaddhānaṁ
 iti gandhāti ... Iti me jivhā ahosi atītamaddhānaṁ iti rasāti ...
 Iti me kāyo ahosi atītamaddhānaṁ iti phoṭṭhabbāti ... Iti me
 mano ahosi atītamaddhānaṁ iti dhammāti tattha na chandarāgapaṭibaddhaṁ
 hoti viññāṇaṁ na chandarāgapaṭibaddhattā viññāṇassa
 na tadabhinandati na tadabhinandanto atītaṁ nānvāgameti. Evaṁ kho
 āvuso atītaṁ nānvāgameti.
      [558] Kathañcāvuso anāgataṁ paṭikaṅkhati. Iti me cakkhu
 siyā anāgatamaddhānaṁ iti rūpāti appaṭiladdhassa paṭilābhāya cittaṁ
 paṇidahati cetaso paṇidhānapaccayā tadabhinandati tadabhinandanto
 anāgataṁ paṭikaṅkhati. Iti me sotaṁ siyā anāgatamaddhānaṁ iti
 saddāti ... Iti me ghānaṁ siyā anāgatamaddhānaṁ iti gandhāti ...
 Iti < PTS. M III , 197 >me jivhā siyā anāgatamaddhānaṁ iti rasāti ... Iti me kāyo
 siyā anāgatamaddhānaṁ iti phoṭṭhabbāti ... Iti me mano siyā
 anāgatamaddhānaṁ iti dhammāti appaṭiladdhassa paṭilābhāya cittaṁ
 paṇidahati cetaso paṇidhānapaccayā tadabhinandati tadabhinandanto
 anāgataṁ paṭikaṅkhati. Evaṁ kho āvuso anāgataṁ paṭikaṅkhati.
      [559] Kathañcāvuso anāgataṁ nappaṭikaṅkhati. Iti me cakkhu
 siyā anāgatamaddhānaṁ iti rūpāti appaṭiladdhassa paṭilābhāya cittaṁ
-------------------------------------------------
[page 365]
 Na paṇidahati cetaso apaṇidhānapaccayā na tadabhinandati na
 tadabhinandanto anāgataṁ nappaṭikaṅkhati. Iti me sotaṁ siyā anāgatamaddhānaṁ
 iti saddāti ... Iti me ghānaṁ siyā anāgatamaddhānaṁ iti
 gandhāti ... Iti me jivhā siyā anāgatamaddhānaṁ iti rasāti ...
 Iti me kāyo siyā anāgatamaddhānaṁ iti phoṭṭhabbāti ... Iti me
 mano siyā anāgatamaddhānaṁ iti dhammāti appaṭiladdhassa paṭilābhāya
 cittaṁ na paṇidahati cetaso apaṇidhānapaccayā na tadabhinandati
 na tadabhinandanto anāgataṁ nappaṭikaṅkhati. Evaṁ kho āvuso
 anāgataṁ nappaṭikaṅkhati.
      [560] Kathañcāvuso paccuppannesu dhammesu saṁhirati.
 Yañcāvuso cakkhu ye ca rūpā ubhayametaṁ paccuppannaṁ tasmiṁyeva
 paccuppanne chandarāgapaṭibaddhaṁ hoti viññāṇaṁ chandarāgapaṭibaddhattā
 viññāṇassa tadabhinandati tadabhinandanto paccuppannesu
 dhammesu saṁhirati. Yañcāvuso sotaṁ ye ca saddā ... Yañcāvuso
 ghānaṁ ye ca gandhā ... Yā cāvuso jivhā ye ca rasā ... Yo
 cāvuso kāyo ye ca phoṭṭhabbā ... Yo cāvuso mano ye ca
 dhammā ubhayametaṁ paccuppannaṁ tasmiṁyeva paccuppanne chandarāgapaṭibaddhaṁ
 hoti viññāṇaṁ chandarāgapaṭibaddhattā viññāṇassa
 tadabhinandati tadabhinandanto paccuppannesu dhammesu saṁhirati.
 Evaṁ kho āvuso paccuppannesu dhammesu saṁhirati.
-------------------------------------------------
[page 366]
      [561] Kathañcāvuso paccuppannesu dhammesu na saṁhirati.
 Yañcāvuso cakkhu ye ca rūpā ubhayametaṁ paccuppannaṁ tasmiṁyeva
 paccuppanne na chandarāgapaṭibaddhaṁ hoti viññāṇaṁ na chandarāgapaṭibaddhattā
 viññāṇassa na tadabhinandati na tadabhinandanto
 paccuppannesu dhammesu na saṁhirati. Yañcāvuso sotaṁ ye ca
 saddā ... Yañcāvuso ghānaṁ ye ca gandhā < PTS. M III , 198 >... Yā cāvuso jivhā ye
 ca rasā ... Yo cāvuso kāyo ye ca phoṭṭhabbā ... Yo cāvuso
 mano ye ca dhammā ubhayametaṁ paccuppannaṁ tasmiṁyeva paccuppanne na
 chandarāgapaṭibaddhaṁ hoti viññāṇaṁ na chandarāgapaṭibaddhattā viññāṇassa
 na tadabhinandati na tadabhinandanto paccuppannesu dhammesu
 na saṁhirati. Evaṁ kho āvuso paccuppannesu dhammesu na saṁhirati.
      [562] Yaṁ kho no āvuso bhagavā saṅkhittena uddesaṁ uddisitvā
 vitthārena atthaṁ avibhajitvā uṭṭhāyāsanā vihāraṁ paviṭṭho
        atītaṁ nānvāgameyya .pe.
        Taṁ ve bhaddekarattoti santo ācikkhate munīti
 imassa kho ahaṁ āvuso bhagavatā saṅkhittena uddesassa uddiṭṭhassa
 vitthārena atthaṁ avibhattassa evaṁ vitthārena atthaṁ ājānāmi
 ākaṅkhamānā ca pana tumhe āyasmanto bhagavantaṁyeva upasaṅkamitvā
 etamatthaṁ paṭipuccheyyātha yathā vo bhagavā byākaroti tathā naṁ
 dhāreyyāthāti.
-------------------------------------------------
[page 367]
      [563] Atha kho te bhikkhū āyasmato mahākaccānassa bhāsitaṁ
 abhinanditvā anumoditvā uṭṭhāyāsanā yena bhagavā tenupasaṅkamiṁsu
 upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ
 nisinnā kho te bhikkhū bhagavantaṁ etadavocuṁ yaṁ kho no bhante
 bhagavā saṅkhittena uddesaṁ uddisitvā vitthārena atthaṁ avibhajitvā
 uṭṭhāyāsanā vihāraṁ paviṭṭho
       atītaṁ nānvāgameyya .pe.
       Taṁ ve bhaddekarattoti santo ācikkhate munīti
 tesanno bhante amhākaṁ acirapakkantassa bhagavato etadahosi idaṁ
 kho no āvuso bhagavā saṅkhittena uddesaṁ uddisitvā vitthārena
 atthaṁ avibhajitvā uṭṭhāyāsanā vihāraṁ paviṭṭho
         atītaṁ nānvāgameyya nappaṭikaṅkhe anāgataṁ
         yadatītampahīnantaṁ appattañca anāgataṁ
         paccuppannañca yo dhammaṁ tattha tattha vipassati
         asaṁhiraṁ asaṅkuppaṁ taṁ viddhā manubrūhaye
         ajjeva kiccamātappaṁ ko jaññā maraṇaṁ suve
         na hi no saṅgarantena mahāsenena maccunā
         evaṁvihārimātāpiṁ ahorattamatanditaṁ
         taṁ ve bhaddekarattoti santo ācikkhate munīti
 ko nu kho imassa bhagavatā saṅkhittena uddesassa uddiṭṭhassa
-------------------------------------------------
[page 368]
 Vitthārena atthaṁ avibhattassa vitthārena atthaṁ vibhajeyyāti tesanno
 bhante amhākaṁ etadahosi ayaṁ kho āyasmā mahākaccāno
 satthu ceva saṁvaṇṇito sambhāvito ca viññūnaṁ sabrahmacārīnaṁ
 pahoti cāyasmā mahākaccāno imassa bhagavatā saṅkhittena uddesassa
 uddiṭṭhassa vitthārena atthaṁ avibhattassa vitthārena atthaṁ vibhajituṁ
 yannūna mayaṁ yenāyasmā mahākaccāno tenupasaṅkameyyāma
 upasaṅkamitvā āyasmantaṁ mahākaccānaṁ etamatthaṁ paṭipuccheyyāmāti
 atha kho mayaṁ bhante yenāyasmā mahākaccāno tenupasaṅkamimhā
 upasaṅkamitvā āyasmantaṁ mahākaccānaṁ etamatthaṁ paṭipucchimhā
 tesanno bhante āyasmatā mahākaccānena imehi ākārehi imehi
 padehi imehi byañjanehi attho vibhattoti.
      [564] Paṇḍito bhikkhave mahākaccāno mahāpañño bhikkhave
 mahākaccāno mañcepi [1]- bhikkhave etamatthaṁ paṭipuccheyyātha ahampi
 taṁ evamevaṁ byākareyyaṁ yathātaṁ mahākaccānena byākataṁ eso
 ceva tassa attho evañca naṁ dhārethāti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
             Mahākaccānabhaddekarattasuttaṁ niṭṭhitaṁ tatiyaṁ.
                        --------

  *  *  *  *  *  *
  Footnote:1 Ma. Yu. etthantare tumheti dissati.
-------------------------------------------------
[page 369]
                   Lomasakaṅgiyabhaddekarattasuttaṁ
      [565] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tena kho pana samayena
 āyasmā lomasakaṅgiyo sakkesu viharati kapilavatthusmiṁ nigrodhārāme.
 Atha kho candano devaputto abhikkantāya rattiyā
 abhikkantavaṇṇo kevalakappaṁ nigrodhārāmaṁ obhāsetvā yenāyasmā
 lomasakaṅgiyo tenupasaṅkami upasaṅkamitvā ekamantaṁ aṭṭhāsi.
      [566] Ekamantaṁ < PTS. M III , 200 >ṭhito kho candano devaputto āyasmantaṁ
 lomasakaṅgiyaṁ etadavoca dhāresi tvaṁ bhikkhu bhaddekarattassa
 uddesañca vibhaṅgañcāti. Na kho ahaṁ āvuso dhāremi bhaddekarattassa
 uddesañca vibhaṅgañca tvaṁ panāvuso dhāresi bhaddekarattassa
 uddesañca vibhaṅgañcāti. Ahampi kho bhikkhu na dhāremi bhaddekarattassa
 uddesañca vibhaṅgañca dhāresi [1]- tvaṁ bhikkhu bhaddekarattiyo
 gāthāti. Na kho ahaṁ āvuso dhāremi bhaddekarattiyo gāthā
 tvaṁ panāvuso dhāresi bhaddekarattiyo gāthāti. Dhāremi kho ahaṁ
 bhikkhu bhaddekarattiyo gāthāti. Yathākathaṁ pana tvaṁ āvuso dhāresi
 bhaddekarattiyo gāthāti.
      [567] Ekamidaṁ bhikkhu samayaṁ bhagavā devesu tāvatiṁsesu viharati
 pāricchattakamūle paṇḍukambalasilāyaṁ. Tatra kho 2- bhagavā devānaṁ

  *  *  *  *  *  *
  Footnote:1 Ma. Yu. etthantare panasaddo atthi. 2 Ma. Yu. khosaddo natthi.
-------------------------------------------------
[page 370]
 Tāvatiṁsānaṁ bhaddekarattassa uddesañca vibhaṅgañca abhāsi
       atītaṁ nānvāgameyya nappaṭikaṅkhe anāgataṁ
       yadatītampahīnantaṁ appattañca anāgataṁ
       paccuppannañca yo dhammaṁ tattha tattha vipassati
       asaṁhiraṁ asaṅkuppaṁ taṁ viddhā manubrūhaye
       ajjeva kiccamātappaṁ ko jaññā maraṇaṁ suve
       na hi no saṅgarantena mahāsenena maccunā
       evaṁvihārimātāpiṁ ahorattamatanditaṁ
       taṁ ve bhaddekarattoti santo ācikkhate munīti.
      [568] Evaṁ kho ahaṁ bhikkhu dhāremi bhaddekarattiyo gāthā
 uggaṇhāhi tvaṁ bhikkhu bhaddekarattassa uddesañca vibhaṅgañca
 pariyāpuṇāhi tvaṁ bhikkhu bhaddekarattassa uddesañca vibhaṅgañca
 dhārehi tvaṁ bhikkhu bhaddekarattassa uddesañca vibhaṅgañca
 atthasañhito bhikkhu bhaddekarattassa uddeso ca vibhaṅgo ca
 ādibrahmacariyakoti. Idamavoca candano devaputto idaṁ vatvā
 tatthevantaradhāyi.
      [569] Atha kho āyasmā lomasakaṅgiyo tassā rattiyā accayena
 senāsanaṁ saṁsāmetvā pattacīvaraṁ ādāya yena sāvatthī tena cārikaṁ
 pakkāmi. Anupubbena cārikañcaramāno yena sāvatthī jetavanaṁ
 anāthapiṇḍikassārāmo yena bhagavā tenupasaṅkami upasaṅkamitvā
-------------------------------------------------
[page 371]
 Bhagavantaṁ abhivādetvā ekamantaṁ nisīdi. Ekamantaṁ nisinno kho
 āyasmā lomasakaṅgiyo bhagavantaṁ etadavoca ekamidāhaṁ bhante
 samayaṁ sakkesu viharāmi kapilavatthusmiṁ nigrodhārāme atha kho
 bhante aññataro devaputto abhikkantāya rattiyā abhikkantavaṇṇo
 kevalakappaṁ nigrodhārāmaṁ obhāsetvā yenāhaṁ tenupasaṅkami
 upasaṅkamitvā ekamantaṁ aṭṭhāsi ekamantaṁ ṭhito kho bhante so
 devaputto maṁ etadavoca dhāresi tvaṁ bhikkhu bhaddekarattassa
 uddesañca vibhaṅgañcāti evaṁ vutte ahaṁ bhante taṁ devaputtaṁ
 etadavocaṁ na kho ahaṁ āvuso dhāremi bhaddekarattassa uddesañca
 vibhaṅgañca tvaṁ panāvuso dhāresi bhaddekarattassa uddesañca
 vibhaṅgañcāti ahampi kho bhikkhu na dhāremi bhaddekarattassa
 uddesañca vibhaṅgañca dhāresi pana tvaṁ bhikkhu bhaddekarattiyo
 gāthāti na kho ahaṁ āvuso dhāremi bhaddekarattiyo gāthā tvaṁ
 panāvuso dhāresi bhaddekarattiyo gāthāti dhāremi kho ahaṁ bhikkhu
 bhaddekarattiyo gāthāti yathākathaṁ pana tvaṁ āvuso dhāresi bhaddekarattiyo
 gāthāti ekamidaṁ bhikkhu samayaṁ bhagavā devesu tāvatiṁsesu
 viharati pāricchattakamūle paṇḍukambalasilāyaṁ tatra kho bhagavā
 devānaṁ tāvatiṁsānaṁ bhaddekarattassa uddesañca vibhaṅgañca abhāsi
      atītaṁ nānvāgameyya .pe.
      Taṁ ve bhaddekarattoti santo ācikkhate munīti
-------------------------------------------------
[page 372]
 Evaṁ kho ahaṁ bhikkhu dhāremi bhaddekarattiyo gāthā uggaṇhāhi
 tvaṁ bhikkhu bhaddekarattassa uddesañca vibhaṅgañca pariyāpuṇāhi
 tvaṁ bhikkhu bhaddekarattassa uddesañca vibhaṅgañca dhārehi tvaṁ
 bhikkhu bhaddekarattassa uddesañca vibhaṅgañca atthasañhito bhikkhu
 bhaddekarattassa uddeso ca vibhaṅgo ca ādibrahmacariyakoti.
 Idamavoca bhante so devaputto idaṁ vatvā tatthevantaradhāyi
 sādhu me bhante bhagavā bhaddekarattassa uddesañca vibhaṅgañca
 desetūti.
      [570] Jānāsi pana tvaṁ bhikkhu taṁ devaputtanti. Na kho
 ahaṁ bhante jānāmi taṁ devaputtanti. Candano nāmeso bhikkhu
 devaputto candano bhikkhu devaputto aṭṭhikatvā manasikatvā
 sabbaṁ cetaso samannāharitvā ohitasoto dhammaṁ suṇāti tenahi
 bhikkhu suṇāhi sādhukaṁ manasikarohi bhāsissāmīti. Evambhanteti kho
 so bhikkhu 1- bhagavato paccassosi.
      [571] Bhagavā etadavoca
        atītaṁ nānvāgameyya nappaṭikaṅkhe anāgataṁ
        yadatītampahīnantaṁ appattañca anāgataṁ
        paccuppannañca yo dhammaṁ tattha tattha vipassati
        asaṁhiraṁ asaṅkuppaṁ taṁ viddhā manubrūhaye
        ajjeva kiccamātappaṁ ko jaññā maraṇaṁ suve

  *  *  *  *  *  *
  Footnote:1 Po. Ma. Yu. evambhanteti kho āyasmā lomasakaṅgiyo.
-------------------------------------------------
[page 373]
        Na hi no saṅgarantena mahāsenena maccunā
        evaṁvihārimātāpiṁ ahorattamatanditaṁ
        taṁ ve bhaddekarattoti santo ācikkhate munīti.
      [572] Kathañca bhikkhu atītaṁ anvāgameti. Evaṁrūpo ahosiṁ
 atītamaddhānanti tattha nandiṁ samanvāneti evaṁvedano ahosiṁ
 .pe. Evaṁsañño ahosiṁ .pe. Evaṁsaṅkhāro ahosiṁ .pe.
 Evaṁviññāṇo < PTS. M III , 202 >ahosiṁ atītamaddhānanti tattha nandiṁ samanvāneti.
 Evaṁ kho bhikkhu atītaṁ anvāgameti.
      [573] Kathañca bhikkhu atītaṁ nānvāgameti. Evaṁrūpo ahosiṁ
 atītamaddhānanti tattha nandiṁ na samanvāneti evaṁvedano ahosiṁ
 .pe. Evaṁsañño ahosiṁ .pe. Evaṁsaṅkhāro ahosiṁ .pe.
 Evaṁviññāṇo ahosiṁ atītamaddhānanti tattha nandiṁ na samanvāneti.
 Evaṁ kho bhikkhu atītaṁ nānvāgameti.
      [574] Kathañca bhikkhu anāgataṁ paṭikaṅkhati. Evaṁrūpo siyaṁ
 anāgatamaddhānanti tattha nandiṁ samanvāneti evaṁvedano siyaṁ
 .pe. Evaṁsañño siyaṁ .pe. Evaṁsaṅkhāro siyaṁ .pe. Evaṁviññāṇo
 siyaṁ anāgatamaddhānanti tattha nandiṁ samanvāneti. Evaṁ kho bhikkhu
 anāgataṁ paṭikaṅkhati.
      [575] Kathañca bhikkhu anāgataṁ nappaṭikaṅkhati. Evaṁrūpo siyaṁ
 anāgatamaddhānanti tattha nandiṁ na samanvāneti evaṁvedano siyaṁ
-------------------------------------------------
[page 374]
 .pe. Evaṁsañño siyaṁ .pe. Evaṁsaṅkhāro siyaṁ .pe.
 Evaṁviññāṇo siyaṁ anāgatamaddhānanti tattha nandiṁ na samanvāneti.
 Evaṁ kho bhikkhu anāgataṁ nappaṭikaṅkhati.
      [576] Kathañca bhikkhu paccuppannesu dhammesu saṁhirati. Idha
 bhikkhu assutavā puthujjano ariyānaṁ adassāvī ariyadhammassa akovido
 ariyadhamme avinīto sappurisānaṁ adassāvī sappurisadhammassa akovido
 sappurisadhamme avinīto rūpaṁ attato samanupassati rūpavantaṁ vā
 attānaṁ attani vā rūpaṁ rūpasmiṁ vā attānaṁ vedanaṁ .pe.
 Saññaṁ .pe. Saṅkhāre .pe. Viññāṇaṁ attato samanupassati
 viññāṇavantaṁ vā attānaṁ attani vā viññāṇaṁ viññāṇasmiṁ
 vā attānaṁ. Evaṁ kho bhikkhu paccuppannesu dhammesu saṁhirati.
      [577] Kathañca bhikkhu paccuppannesu dhammesu na saṁhirati. Idha
 bhikkhu sutavā ariyasāvako ariyānaṁ dassāvī ariyadhammassa kovido
 ariyadhamme suvinīto sappurisānaṁ dassāvī sappurisadhammassa kovido
 sappurisadhamme suvinīto na rūpaṁ attato samanupassati na rūpavantaṁ
 vā attānaṁ na attani vā rūpaṁ na rūpasmiṁ vā attānaṁ na
 vedanaṁ .pe. Na saññaṁ .pe. Na saṅkhāre .pe. Na viññāṇaṁ
 attato samanupassati na viññāṇavantaṁ vā attānaṁ na attani
 vā viññāṇaṁ na viññāṇasmiṁ vā attānaṁ. Evaṁ kho bhikkhu
 paccuppannesu dhammesu na saṁhirati.
-------------------------------------------------
[page 375]
      [578] Atītaṁ nānvāgameyya .pe.
            Taṁ ve bhaddekarattoti santo ācikkhate munīti.
      Idamavoca bhagavā attamano āyasmā lomasakaṅgiyo bhagavato
 bhāsitaṁ abhinandīti.
             Lomasakaṅgiyabhaddekarattasuttaṁ niṭṭhitaṁ catutthaṁ.
                       -----------
-------------------------------------------------
[page 376]
                      Cūḷakammavibhaṅgasuttaṁ
      [579] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho subho māṇavo
 todeyyaputto yena bhagavā tenupasaṅkami upasaṅkamitvā bhagavatā
 saddhiṁ sammodi sammodanīyaṁ kathaṁ sārāṇīyaṁ vītisāretvā ekamantaṁ
 nisīdi.
      [580] Ekamantaṁ nisinno kho subho māṇavo todeyyaputto
 bhagavantaṁ etadavoca ko nu kho bho gotama hetu ko paccayo
 yena manussānaṁyeva sataṁ manussabhūtānaṁ dissati hīnappaṇītatā dissanti
 [1]- Bho gotama manussā appāyukā dissanti dīghāyukā dissanti
 bahvābādhā dissanti appābādhā dissanti dubbaṇṇā dissanti
 vaṇṇavanto dissanti appesakkhā dissanti mahesakkhā < PTS. M III , 203 >dissanti
 appabhogā dissanti mahābhogā dissanti nīcākulīnā dissanti
 uccākulīnā dissanti appapaññā 2- dissanti paññavanto ko
 nu kho bho gotama hetu ko paccayo yena manussānaṁyeva sataṁ
 manussabhūtānaṁ dissati hīnappaṇītatāti.
      [581] Kammassakā māṇava sattā kammadāyādā kammayonī
 kammabandhū kammapaṭisaraṇā kammaṁ satte vibhajati yadidaṁ
 hīnappaṇītatāyāti. Na kho ahaṁ imassa bhoto gotamassa saṅkhittena
 bhāsitassa vitthārena atthaṁ avibhattassa vitthārena atthaṁ ājānāmi

  *  *  *  *  *  *
  Footnote:1 Po. Ma. Yu. etthantare hisaddo atthi. 2 Po. Ma. Yu. duppaññā.
-------------------------------------------------
[page 377]
 Sādhu me bhavaṁ gotamo tathā dhammaṁ desetu yathāhaṁ imassa
 bhoto gotamassa saṅkhittena bhāsitassa vitthārena atthaṁ avibhattassa
 vitthārena atthaṁ ājāneyyanti. Tenahi māṇava suṇāhi sādhukaṁ
 manasikarohi bhāsissāmīti. Evaṁ bhoti kho subho māṇavo
 todeyyaputto bhagavato paccassosi.
      [582] Bhagavā etadavoca idha māṇava ekacco itthī vā
 puriso vā pāṇātipātī hoti luddo lohitapāṇī hatapahate
 niviṭṭho adayāpanno pāṇabhūtesu 1-. So tena kammena evaṁ
 samattena evaṁ samādinnena kāyassa bhedā parammaraṇā apāyaṁ
 duggatiṁ vinipātaṁ nirayaṁ upapajjati no ce kāyassa bhedā parammaraṇā
 apāyaṁ duggatiṁ vinipātaṁ nirayaṁ upapajjati sace manussattaṁ āgacchati
 yattha yattha pacchā jāyati appāyuko hoti. Appāyukasaṁvattanikā
 esā māṇava paṭipadā yadidaṁ pāṇātipātī hoti luddo
 lohitapāṇī hatapahate niviṭṭho adayāpanno pāṇabhūtesu 2-.
      [583] Idha pana māṇava ekacco itthī vā puriso vā
 pāṇātipātaṁ pahāya pāṇātipātā paṭivirato hoti nihitadaṇḍo
 nihitasattho lajjī dayāpanno sabbapāṇabhūtahitānukampī viharati.
 So tena kammena evaṁ samattena evaṁ samādinnena kāyassa
 bhedā parammaraṇā sugatiṁ saggaṁ lokaṁ upapajjati no ce kāyassa
 bhedā parammaraṇā sugatiṁ saggaṁ lokaṁ upapajjati sace manussattaṁ

  *  *  *  *  *  *
  Footnote:1-2 Po. sabbapāṇabhūtesu.
-------------------------------------------------
[page 378]
 Āgacchati yattha < PTS. M III , 204 >yattha pacchā jāyati dīghāyuko hoti.
 Dīghāyukasaṁvattanikā esā māṇava paṭipadā yadidaṁ pāṇātipātaṁ
 pahāya pāṇātipātā paṭivirato hoti nihitadaṇḍo nihitasattho lajjī
 dayāpanno sabbapāṇabhūtahitānukampī viharati.
      [584] Idha māṇava ekacco itthī vā puriso vā sattānaṁ
 viheṭhakajātiko hoti pāṇinā vā leḍḍunā vā daṇḍena vā
 satthena vā. So tena kammena evaṁ samattena evaṁ samādinnena
 kāyassa bhedā parammaraṇā apāyaṁ duggatiṁ vinipātaṁ nirayaṁ upapajjati
 no ce kāyassa bhedā parammaraṇā apāyaṁ duggatiṁ vinipātaṁ nirayaṁ
 upapajjati sace manussattaṁ āgacchati yattha yattha pacchā jāyati
 bahvābādho hoti. Bahvābādhasaṁvattanikā esā māṇava paṭipadā
 yadidaṁ sattānaṁ viheṭhakajātiko hoti pāṇinā vā leḍḍunā vā
 daṇḍena vā satthena vā.
      [585] Idha pana māṇava ekacco itthī vā puriso vā
 sattānaṁ aviheṭhakajātiko hoti pāṇinā vā leḍḍunā vā daṇḍena
 vā satthena vā. So tena kammena evaṁ samattena evaṁ
 samādinnena kāyassa bhedā parammaraṇā sugatiṁ saggaṁ lokaṁ
 upapajjati no ce kāyassa bhedā parammaraṇā sugatiṁ saggaṁ lokaṁ
 upapajjati sace manussattaṁ āgacchati yattha yattha pacchā jāyati
 appābādho hoti. Appābādhasaṁvattanikā esā māṇava paṭipadā
-------------------------------------------------
[page 379]
 Yadidaṁ sattānaṁ aviheṭhakajātiko hoti pāṇinā vā leḍḍunā vā
 daṇḍena vā satthena vā.
      [586] Idha māṇava ekacco itthī vā puriso vā kodhano
 hoti upāyāsabahulo appampi vutto samāno abhisajjati kuppati
 byāpajjati patitthīyati kopañca dosañca appaccayañca pātukaroti.
 So tena kammena evaṁ samattena evaṁ samādinnena kāyassa bhedā
 parammaraṇā apāyaṁ duggatiṁ vinipātaṁ nirayaṁ upapajjati no ce
 kāyassa bhedā parammaraṇā apāyaṁ duggatiṁ vinipātaṁ nirayaṁ upapajjati
 sace manussattaṁ āgacchati yattha yattha pacchā jāyati dubbaṇṇo
 hoti. Dubbaṇṇasaṁvattanikā esā māṇava paṭipadā yadidaṁ
 kodhano hoti upāyāsabahulo appampi vutto samāno abhisajjati
 kuppati byāpajjati patitthīyati kopañca dosañca appaccayañca
 pātukaroti.
      [587] Idha pana māṇava ekacco itthī vā puriso vā
 akkodhano hoti anupāyāsabahulo bahumpi vutto samāno
 nābhisajjati na kuppati na byāpajjati na patitthīyati na kopañca
 dosañca appaccayañca pātukaroti. So tena kammena evaṁ
 samattena evaṁ samādinnena kāyassa bhedā parammaraṇā sugatiṁ saggaṁ
 lokaṁ upapajjati no ce kāyassa bhedā parammaraṇā sugatiṁ saggaṁ
 lokaṁ upapajjati sace manussattaṁ āgacchati yattha yattha pacchā
-------------------------------------------------
[page 380]
 Jāyati pāsādiko hoti. Pāsādikasaṁvattanikā esā māṇava
 paṭipadā yadidaṁ akkodhano hoti anupāyāsabahulo bahumpi vutto
 samāno nābhisajjati na kuppati na byāpajjati na patitthīyati na
 kopañca dosañca appaccayañca pātukaroti.
      [588] Idha māṇava ekacco itthī vā puriso vā
 issāmanako hoti paralābhasakkāragarukāramānanavandanapūjanāsu issati
 upadussati issaṁ bandhati. So tena kammena evaṁ samattena
 evaṁ samādinnena kāyassa bhedā parammaraṇā apāyaṁ duggatiṁ
 vinipātaṁ nirayaṁ upapajjati no ce kāyassa bhedā parammaraṇā
 apāyaṁ duggatiṁ vinipātaṁ nirayaṁ upapajjati sace manussattaṁ
 āgacchati yattha yattha pacchā jāyati appesakkho hoti.
 Appesakkhasaṁvattanikā < PTS. M III , 205 >esā māṇava paṭipadā yadidaṁ issāmanako hoti
 paralābhasakkāragarukāramānanavandanapūjanāsu issati upadussati issaṁ bandhati.
      [589] Idha pana māṇava ekacco itthī vā puriso vā
 anissāmanako hoti paralābhasakkāragarukāramānanavandanapūjanāsu na
 issati na upadussati na issaṁ bandhati. So tena kammena evaṁ
 samattena evaṁ samādinnena kāyassa bhedā parammaraṇā sugatiṁ
 saggaṁ lokaṁ upapajjati no ce kāyassa bhedā parammaraṇā
 sugatiṁ saggaṁ lokaṁ upapajjati sace manussattaṁ āgacchati yattha
 yattha pacchā jāyati mahesakkho hoti. Mahesakkhasaṁvattanikā esā
-------------------------------------------------
[page 381]
 Māṇava paṭipadā yadidaṁ anissāmanako hoti paralābhasakkāra-
 garukāramānanavandanapūjanāsu na issati na upadussati na issaṁ bandhati.
      [590] Idha māṇava ekacco itthī vā puriso vā na dātā
 hoti samaṇassa vā brāhmaṇassa vā annaṁ pānaṁ vatthaṁ yānaṁ
 mālāgandhavilepanaṁ seyyāvasathaṁ padīpeyyaṁ. So tena kammena
 evaṁ samattena evaṁ samādinnena kāyassa bhedā parammaraṇā
 apāyaṁ duggatiṁ vinipātaṁ nirayaṁ upapajjati no ce kāyassa bhedā
 parammaraṇā apāyaṁ duggatiṁ vinipātaṁ nirayaṁ upapajjati sace manussattaṁ
 āgacchati yattha yattha pacchā jāyati appabhogo hoti.
 Appabhogasaṁvattanikā esā māṇava paṭipadā yadidaṁ na dātā hoti
 samaṇassa vā brāhmaṇassa vā annaṁ pānaṁ vatthaṁ yānaṁ mālāgandhavilepanaṁ
 seyyāvasathaṁ padīpeyyaṁ.
      [591] Idha pana māṇava ekacco itthī vā puriso vā
 dātā hoti samaṇassa vā brāhmaṇassa vā annaṁ pānaṁ vatthaṁ yānaṁ
 mālāgandhavilepanaṁ seyyāvasathaṁ padīpeyyaṁ. So tena kammena evaṁ
 samattena evaṁ samādinnena kāyassa bhedā parammaraṇā sugatiṁ saggaṁ
 lokaṁ upapajjati no ce kāyassa bhedā parammaraṇā sugatiṁ saggaṁ
 lokaṁ upapajjati sace manussattaṁ āgacchati yattha yattha pacchā
 jāyati mahābhogo hoti. Mahābhogasaṁvattanikā esā māṇava
 paṭipadā yadidaṁ dātā hoti samaṇassa vā brāhmaṇassa vā
-------------------------------------------------
[page 382]
 Annaṁ pānaṁ vatthaṁ yānaṁ mālāgandhavilepanaṁ seyyāvasathaṁ padīpeyyaṁ.
      [592] Idha māṇava ekacco itthī vā puriso vā thaddho
 hoti atimānī abhivādetabbaṁ na abhivādeti paccuṭṭhātabbaṁ na
 paccuṭṭheti āsanārahassa āsanaṁ na deti maggārahassa maggaṁ na
 deti sakkātabbaṁ na sakkaroti garukātabbaṁ na garukaroti mānetabbaṁ
 na māneti pūjetabbaṁ na pūjeti. So tena kammena evaṁ
 samattena evaṁ samādinnena kāyassa bhedā parammaraṇā apāyaṁ
 duggatiṁ vinipātaṁ nirayaṁ upapajjati no ce kāyassa bhedā
 parammaraṇā apāyaṁ duggatiṁ vinipātaṁ nirayaṁ upapajjati sace
 manussattaṁ āgacchati yattha yattha pacchā jāyati nīcākulīno
 hoti. Nīcākulīnasaṁvattanikā esā māṇava paṭipadā yadidaṁ
 thaddho hoti atimānī abhivādetabbaṁ na abhivādeti paccuṭṭhātabbaṁ
 na paccuṭṭheti āsanārahassa āsanaṁ na deti maggārahassa maggaṁ na
 deti sakkātabbaṁ na sakkaroti garukātabbaṁ na garukaroti mānetabbaṁ
 na māneti pūjetabbaṁ na pūjeti.
      [593] Idha pana māṇava ekacco itthī vā puriso vā
 atthaddho hoti anatimānī abhivādetabbaṁ abhivādeti paccuṭṭhātabbaṁ
 paccuṭṭheti āsanārahassa āsanaṁ deti maggārahassa maggaṁ deti
 sakkātabbaṁ sakkaroti garukātabbaṁ garukaroti mānetabbaṁ māneti
 pūjetabbaṁ pūjeti. So tena kammena evaṁ samattena evaṁ
-------------------------------------------------
[page 383]
 Samādinnena kāyassa bhedā parammaraṇā sugatiṁ saggaṁ lokaṁ
 upapajjati no ce kāyassa bhedā parammaraṇā sugatiṁ saggaṁ lokaṁ
 upapajjati sace manussattaṁ āgacchati yattha yattha pacchā
 jāyati uccākulīno hoti. Uccākulīnasaṁvattanikā esā māṇava
 paṭipadā yadidaṁ atthaddho hoti anatimānī abhivādetabbaṁ abhivādeti
 paccuṭṭhātabbaṁ paccuṭṭheti āsanārahassa āsanaṁ deti maggārahassa
 maggaṁ deti sakkātabbaṁ sakkaroti garukātabbaṁ garukaroti mānetabbaṁ
 māneti pūjetabbaṁ pūjeti.
      [594] Idha māṇava ekacco itthī vā puriso vā samaṇaṁ
 vā brāhmaṇaṁ vā upasaṅkamitvā na paripucchitā hoti kiṁ
 bhante kusalaṁ kiṁ akusalaṁ kiṁ sāvajjaṁ kiṁ anavajjaṁ kiṁ sevitabbaṁ kiṁ
 na sevitabbaṁ kiṁ me kariyamānaṁ dīgharattaṁ ahitāya dukkhāya hoti
 kiṁ vā pana me kariyamānaṁ dīgharattaṁ hitāya sukhāya hotīti. So
 tena kammena evaṁ samattena evaṁ samādinnena kāyassa bhedā
 parammaraṇā apāyaṁ duggatiṁ vinipātaṁ nirayaṁ upapajjati no ce
 kāyassa bhedā parammaraṇā apāyaṁ duggatiṁ vinipātaṁ nirayaṁ upapajjati
 sace manussattaṁ āgacchati yattha yattha pacchā jāyati duppañño
 hoti. Duppaññasaṁvattanikā esā māṇava paṭipadā yadidaṁ samaṇaṁ
 vā brāhmaṇaṁ vā upasaṅkamitvā na paripucchitā hoti kiṁ bhante
 kusalaṁ kiṁ akusalaṁ kiṁ sāvajjaṁ kiṁ anavajjaṁ kiṁ sevitabbaṁ kiṁ na
-------------------------------------------------
[page 384]
 Sevitabbaṁ < PTS. M III , 206 >kiṁ me kariyamānaṁ dīgharattaṁ ahitāya dukkhāya hoti kiṁ
 vā pana me kariyamānaṁ dīgharattaṁ hitāya sukhāya hotīti.
      [595] Idha pana māṇava ekacco itthī vā puriso vā samaṇaṁ
 vā brāhmaṇaṁ vā upasaṅkamitvā paripucchitā hoti kiṁ bhante
 kusalaṁ kiṁ akusalaṁ kiṁ sāvajjaṁ kiṁ anavajjaṁ kiṁ sevitabbaṁ kiṁ na
 sevitabbaṁ kiṁ me kariyamānaṁ dīgharattaṁ ahitāya dukkhāya hoti kiṁ
 vā pana me kariyamānaṁ dīgharattaṁ hitāya sukhāya hotīti. So tena
 kammena evaṁ samattena evaṁ samādinnena kāyassa bhedā parammaraṇā
 sugatiṁ saggaṁ lokaṁ upapajjati no ce kāyassa bhedā parammaraṇā
 sugatiṁ saggaṁ lokaṁ upapajjati sace manussattaṁ āgacchati yattha
 yattha pacchā jāyati mahāpañño hoti. Mahāpaññasaṁvattanikā
 esā māṇava paṭipadā yadidaṁ samaṇaṁ vā brāhmaṇaṁ vā
 upasaṅkamitvā paripucchitā hoti kiṁ bhante kusalaṁ kiṁ akusalaṁ kiṁ
 sāvajjaṁ kiṁ anavajjaṁ kiṁ sevitabbaṁ kiṁ na sevitabbaṁ kiṁ me kariyamānaṁ
 dīgharattaṁ ahitāya dukkhāya hoti kiṁ vā pana me kariyamānaṁ dīgharattaṁ
 hitāya sukhāya hotīti.
      [596] Iti kho māṇava appāyukasaṁvattanikā paṭipadā appāyukattaṁ
 upaneti dīghāyukasaṁvattanikā paṭipadā dīghāyukattaṁ upaneti
 bahvābādhasaṁvattanikā paṭipadā bahvābādhattaṁ upaneti appābādhasaṁvattanikā
 paṭipadā appābādhattaṁ upaneti dubbaṇṇasaṁvattanikā
-------------------------------------------------
[page 385]
 Paṭipadā dubbaṇṇattaṁ upaneti pāsādikasaṁvattanikā paṭipadā
 pāsādikattaṁ upaneti appesakkhasaṁvattanikā paṭipadā appesakkhattaṁ
 upaneti mahesakkhasaṁvattanikā paṭipadā mahesakkhattaṁ upaneti appabhogasaṁvattanikā
 paṭipadā appabhogattaṁ upaneti mahābhogasaṁvattanikā
 paṭipadā mahābhogattaṁ upaneti nīcākulīnasaṁvattanikā paṭipadā
 nīcākulīnattaṁ upaneti uccākulīnasaṁvattanikā paṭipadā uccākulīnattaṁ
 upaneti duppaññasaṁvattanikā paṭipadā duppaññattaṁ upaneti
 mahāpaññasaṁvattanikā paṭipadā mahāpaññattaṁ upaneti. Kammassakā
 māṇava sattā kammadāyādā kammayonī kammabandhū kammapaṭisaraṇā
 kammaṁ satte vibhajati yadidaṁ hīnappaṇītatāyāti.
      [597] Evaṁ vutte subho māṇavo todeyyaputto bhagavantaṁ
 etadavoca abhikkantaṁ bho gotama abhikkantaṁ bho gotama seyyathāpi
 bho gotama nikkujjitaṁ vā ukkujjeyya paṭicchannaṁ vā vivareyya
 mūḷhassa vā maggaṁ ācikkheyya andhakāre vā telapajjotaṁ dhāreyya
 cakkhumanto rūpāni dakkhantīti. Evameva bhotā gotamena anekapariyāyena
 dhammo pakāsito esāhaṁ bhavantaṁ gotamaṁ saraṇaṁ gacchāmi
 dhammañca bhikkhusaṅghañca upāsakaṁ maṁ bhavaṁ gotamo dhāretu ajjatagge
 pāṇupetaṁ saraṇaṅgatanti.
                 Cūḷakammavibhaṅgasuttaṁ niṭṭhitaṁ pañcamaṁ.
                       ----------< PTS. M III , 207 >
-------------------------------------------------
[page 386]
                      Mahākammavibhaṅgasuttaṁ
      [598] Evamme sutaṁ ekaṁ samayaṁ bhagavā rājagahe viharati
 veḷuvane kalandakanivāpe. Tena kho pana samayena āyasmā samiddhi
 araññakuṭikāyaṁ viharati. Atha kho potaliputto paribbājako jaṅghāvihāraṁ
 anucaṅkamamāno anuvicaramāno yenāyasmā samiddhi tenupasaṅkami
 upasaṅkamitvā āyasmatā samiddhinā saddhiṁ sammodi sammodanīyaṁ kathaṁ
 sārāṇīyaṁ vītisāretvā ekamantaṁ nisīdi.
      [599] Ekamantaṁ nisinno kho potaliputto paribbājako
 āyasmantaṁ samiddhiṁ etadavoca sammukhā metaṁ āvuso samiddhi
 samaṇassa gotamassa sutaṁ sammukhā paṭiggahitaṁ moghaṁ kāyakammaṁ
 moghaṁ vacīkammaṁ manokammameva saccanti atthi ca sā samāpatti
 yaṁ samāpattiṁ samāpanno na kiñci vediyatīti. Mā 1- evaṁ āvuso
 potaliputta avaca mā bhagavantaṁ abbhācikkha na hi sādhu bhagavato
 abbhakkhānaṁ na hi bhagavā evaṁ vadeyya moghaṁ kāyakammaṁ moghaṁ
 vacīkammaṁ manokammameva saccanti atthi ca kho sā āvuso samāpatti
 yaṁ samāpattiṁ samāpanno na kiñci vediyatīti kīvaciraṁ pabbajitosi
 āvuso samiddhīti. Na ciraṁ āvuso tīṇi vassānīti. Etthadāni
 mayaṁ there bhikkhū kiṁ vakkhāma yatra hi nāma evaṁ navo bhikkhu
 satthāraṁ parirakkhitabbaṁ maññissati sañcetanikaṁ āvuso samiddhi

  *  *  *  *  *  *
  Footnote:1 Po. Ma. mā hevaṁ.
-------------------------------------------------
[page 387]
 Kammaṁ katvā kāyena vācāya manasā kiṁ so vediyatīti. Sañcetanikaṁ
 āvuso potaliputta kammaṁ katvā kāyena vācāya manasā dukkhaṁ
 so vediyatīti. Atha kho potaliputto paribbājako āyasmato
 samiddhissa bhāsitaṁ neva abhinandi nappaṭikkosi anabhinanditvā
 appaṭikkositvā uṭṭhāyāsanā pakkāmi.
      [600] Atha kho āyasmā samiddhi acirapakkante potaliputte
 paribbājake yenāyasmā ānando tenupasaṅkami upasaṅkamitvā
 āyasmatā ānandena saddhiṁ sammodi sammodanīyaṁ kathaṁ sārāṇīyaṁ
 vītisāretvā ekamantaṁ nisīdi. Ekamantaṁ nisinno kho āyasmā
 samiddhi yāvatako ahosi potaliputtena paribbājakena saddhiṁ kathāsallāpo
 taṁ sabbaṁ āyasmato ānandattherassa ārocesi. Evaṁ
 vutte āyasmā ānando āyasmantaṁ samiddhiṁ etadavoca atthi
 kho idaṁ āvuso samiddhi kathāpābhataṁ bhagavantaṁ dassanāya
 āyāmāvuso samiddhi yena bhagavā tenukapasaṅkameyyāma 1- upasaṅkamitvā
 etamatthaṁ bhagavato āroceyyāma 2- yathā no bhagavā byākarissati
 tathā naṁ dhāreyyāmāti 3-. Evamāvusoti kho āyasmā samiddhi
 āyasmato ānandassa paccassosi. Atha kho āyasmā ca samiddhi
 āyasmā ca ānando 4- yena bhagavā tenupasaṅkamiṁsu upasaṅkamitvā
 bhagavantaṁ abhivādetvā ekamantaṁ nisīdiṁsu. Ekamantaṁ nisinno kho
 āyasmā ānando yāvatako ahosi āyasmato samiddhissa

  *  *  *  *  *  *
  Footnote:1 Po. Ma. upasaṅkamissāma. 2 Po. Ma. ārocessāma. 3 Ma. dhāressāmāti.
 4 Po. Ma. Yu. āyasmā ca ānando āyasmā ca samiddhi.
-------------------------------------------------
[page 388]
 Potaliputtena paribbājakena saddhiṁ kathāsallāpo taṁ sabbaṁ bhagavato
 ārocesi.
      [601] Evaṁ vutte bhagavā āyasmantaṁ ānandaṁ etadavoca
 dassanampi kho ahaṁ ānanda potaliputtassa paribbājakassa
 nābhijānāmi kuto panevarūpaṁ kathāsallāpaṁ imināva 1- ānanda samiddhinā
 moghapurisena potaliputtassa paribbājakassa vibhajabyākaraṇīyo pañho
 ekaṁsena byākatoti. Evaṁ vutte āyasmā udāyi bhagavantaṁ
 etadavoca sace 2- pana bhante āyasmatā samiddhinā idaṁ sandhāya
 bhāsitaṁ yaṅkiñci vedayitaṁ taṁ dukkhasminti.
      [602] Evaṁ vutte 3- bhagavā āyasmantaṁ ānandaṁ āmantesi
 passa kho 4- tvaṁ ānanda imassa udāyissa moghapurisassa ummaggaṁ 5-
 aññāsiṁ kho ahaṁ ānanda idānevāyaṁ udāyi moghapuriso
 ummujjamāno < PTS. M III , 209 >ayoniso ummujjissati 6- ādiṁyeva ānanda potaliputtena
 paribbājakena tisso vedanā pucchitā sacāyaṁ ānanda samiddhi
 moghapuriso potaliputtassa paribbājakassa evaṁ puṭṭho evaṁ byākareyya
 sañcetanikaṁ āvuso potaliputta kammaṁ katvā kāyena vācāya
 manasā sukhavedanīyaṁ sukhaṁ so vediyati sañcetanikaṁ āvuso
 potaliputta kammaṁ katvā kāyena vācāya manasā dukkhavedanīyaṁ dukkhaṁ
 so vediyati sañcetanikaṁ āvuso potaliputta kammaṁ katvā kāyena
 vācāya manasā adukkhamasukhavedanīyaṁ adukkhamasukhaṁ so vediyatīti evaṁ

  *  *  *  *  *  *
  Footnote:1 Ma. iminā ca. 2 Po. kiṁ pana bhante. 3 Po. Ma. Yu. atha kho.
 4 Ma. passasi no tvaṁ. 5 Po. Ma. ummaṅgaṁ. 6 Po. Ma. ummujjissatīti.
-------------------------------------------------
[page 389]
 Byākaramāno kho ānanda samiddhi moghapuriso potaliputtassa
 paribbājakassa sammā byākareyya apicānanda te 1- aññatitthiyaparibbājakā
 bālā abyattā ke ca tathāgatassa mahākammavibhaṅgaṁ
 jānissanti sace tumhe ānanda suṇeyyātha tathāgatassa
 mahākammavibhaṅgaṁ vibhajantassāti 2-. Etassa bhagavā kālo etassa
 sugata kālo yaṁ bhagavā mahākammavibhaṅgaṁ vibhajeyya bhagavato sutvā
 bhikkhū dhāressantīti. Tenahānanda suṇāhi sādhukaṁ manasikarohi
 bhāsissāmīti. Evambhanteti kho āyasmā ānando bhagavato
 paccassosi.
      [603] Bhagavā etadavoca cattārome ānanda puggalā santo
 saṁvijjamānā lokasmiṁ. Katame cattāro. Idhānanda ekacco
 puggalo idha pāṇātipātī hoti adinnādāyī hoti kāmesu micchācārī
 hoti musāvādī hoti pisuṇavāco hoti pharusavāco hoti samphappalāpī
 hoti abhijjhālu hoti byāpannacitto hoti micchādiṭṭhī hoti
 so kāyassa bhedā parammaraṇā apāyaṁ duggatiṁ vinipātaṁ nirayaṁ
 upapajjati. Idha panānanda ekacco puggalo idha pāṇātipātī
 hoti adinnādāyī hoti kāmesumicchācārī hoti musāvādī
 hoti pisuṇavāco hoti pharusavāco hoti samphappalāpī hoti
 abhijjhālu hoti byāpannacitto hoti micchādiṭṭhī hoti so
 kāyassa bhedā parammaraṇā sugatiṁ saggaṁ lokaṁ upapajjati. Idhānanda

  *  *  *  *  *  *
  Footnote:1 Po. keci. Ma. Yu. ke ca. 2 Yu. bhajantassāti.
-------------------------------------------------
[page 390]
 Ekacco puggalo idha pāṇātipātā paṭivirato hoti < PTS. M III , 210 >adinnādānā
 paṭivirato hoti kāmesumicchācārā paṭivirato hoti musāvādā
 paṭivirato hoti pisuṇāya vācāya paṭivirato hoti pharusāya vācāya
 paṭivirato hoti samphappalāpā paṭivirato hoti anabhijjhālu hoti
 abyāpannacitto hoti sammādiṭṭhī hoti so kāyassa bhedā
 parammaraṇā sugatiṁ saggaṁ lokaṁ upapajjati. Idha panānanda ekacco
 puggalo idha pāṇātipātā paṭivirato hoti adinnādānā paṭivirato
 hoti kāmesumicchācārā paṭivirato hoti musāvādā paṭivirato
 hoti pisuṇāya vācāya paṭivirato hoti pharusāya vācāya paṭivirato
 hoti samphappalāpā paṭivirato hoti anabhijjhālu hoti abyāpannacitto
 hoti sammādiṭṭhī hoti so kāyassa bhedā parammaraṇā apāyaṁ
 duggatiṁ vinipātaṁ nirayaṁ upapajjati.
      [604] Idhānanda ekacco samaṇo vā brāhmaṇo vā
 ātappamanvāya padhānamanvāya anuyogamanvāya appamādamanvāya
 sammāmanasikāramanvāya tathārūpaṁ cetosamādhiṁ phusati. Yathāsamāhite
 citte dibbena cakkhunā visuddhena atikkantamānusakena amuṁ puggalaṁ passati
 idha pāṇātipātiṁ adinnādāyiṁ kāmesu micchācāriṁ musāvādiṁ pisuṇavāciṁ 1-
 pharusavāciṁ samphappalāpiṁ abhijjhāluṁ byāpannacittaṁ micchādiṭṭhiṁ
 kāyassa bhedā parammaraṇā passati apāyaṁ duggatiṁ vinipātaṁ nirayaṁ
 upapannaṁ. So evamāha atthi kira bho pāpakāni kammāni

  *  *  *  *  *  *
  Footnote:1 Po. Ma. ... vācaṁ.
-------------------------------------------------
[page 391]
 Atthi duccaritassa vipāko amāhaṁ 1- puggalaṁ addasaṁ idha pāṇātipātiṁ
 adinnādāyiṁ kāmesumicchācāriṁ .pe. Micchādiṭṭhiṁ kāyassa
 bhedā parammaraṇā passāmi apāyaṁ duggatiṁ vinipātaṁ nirayaṁ upapannanti.
 So evamāha yo kira bho pāṇātipātī adinnādāyī .pe.
 Micchādiṭṭhī sabbo so kāyassa bhedā parammaraṇā apāyaṁ
 duggatiṁ vinipātaṁ nirayaṁ upapajjati. Ye evaṁ jānanti te sammā
 jānanti ye aññathā jānanti micchā tesaṁ ñāṇanti. Iti
 so yadeva tassa sāmaṁ ñātaṁ sāmaṁ diṭṭhaṁ sāmaṁ viditaṁ tadeva
 tattha thāmasā parāmāsā 2- abhinivissa voharati idameva saccaṁ
 moghamaññanti.< PTS. M III , 211 >
      [605] Idha panānanda ekacco samaṇo vā brāhmaṇo
 vā ātappamanvāya padhānamanvāya anuyogamanvāya appamādamanvāya
 sammāmanasikāramanvāya tathārūpaṁ cetosamādhiṁ phusati. Yathāsamāhite
 citte dibbena cakkhunā visuddhena atikkantamānusakena amuṁ puggalaṁ
 passati idha pāṇātipātiṁ adinnādāyiṁ .pe. Micchādiṭṭhiṁ kāyassa
 bhedā parammaraṇā passati sugatiṁ saggaṁ lokaṁ upapannaṁ. So
 evamāha natthi kira bho pāpakāni kammāni natthi duccaritassa
 vipāko amāhaṁ puggalaṁ addasaṁ idha pāṇātipātiṁ adinnādāyiṁ
 .pe. Micchādiṭṭhiṁ kāyassa bhedā parammaraṇā passāmi sugatiṁ

  *  *  *  *  *  *
  Footnote:1 Sī. apāhaṁ. 2 Sī. Yu. parāmassa. evaṁ sabbattha ñātabbaṁ.
-------------------------------------------------
[page 392]
 Saggaṁ lokaṁ upapannanti. So evamāha yo kira bho
 pāṇātipātī adinnādāyī .pe. Micchādiṭṭhī sabbo so kāyassa
 bhedā parammaraṇā sugatiṁ saggaṁ lokaṁ upapajjati. Ye evaṁ
 jānanti te sammā jānanti ye aññathā jānanti micchā tesaṁ
 ñāṇanti. Iti so yadeva tassa sāmaṁ ñātaṁ sāmaṁ diṭṭhaṁ sāmaṁ
 viditaṁ tadeva tattha thāmasā parāmāsā abhinivissa voharati idameva
 saccaṁ moghamaññanti.
      [606] Idhānanda ekacco samaṇo vā brāhmaṇo vā
 ātappamanvāya padhānamanvāya anuyogamanvāya appamādamanvāya
 sammāmanasikāramanvāya tathārūpaṁ cetosamādhiṁ phusati. Yathāsamāhite
 citte dibbena cakkhunā visuddhena atikkantamānusakena amuṁ puggalaṁ
 passati idha pāṇātipātā paṭivirataṁ adinnādānā paṭivirataṁ
 kāmesumicchācārā paṭivirataṁ musāvādā paṭivirataṁ pisuṇāya vācāya
 paṭivirataṁ pharusāya vācāya paṭivirataṁ samphappalāpā paṭivirataṁ anabhijjhāluṁ
 abyāpannacittaṁ sammādiṭṭhiṁ kāyassa bhedā parammaraṇā passati
 sugatiṁ saggaṁ lokaṁ upapannaṁ. So evamāha atthi kira bho
 kalyāṇāni kammāni atthi sucaritassa vipāko amāhaṁ puggalaṁ
 addasaṁ idha pāṇātipātā paṭivirataṁ adinnādānā paṭivirataṁ .pe.
 Sammādiṭṭhiṁ kāyassa bhedā parammaraṇā passāmi sugatiṁ saggaṁ
 lokaṁ upapannanti. So evamāha yo kira bho pāṇātipātā
-------------------------------------------------
[page 393]
 Paṭivirato adinnādānā paṭivirato .pe. Sammādiṭṭhī sabbo
 so kāyassa bhedā parammaraṇā sugatiṁ saggaṁ lokaṁ upapajjati.
 Ye evaṁ jānanti te sammā jānanti ye aññathā jānanti
 micchā tesaṁ ñāṇanti. Iti so yadeva tassa sāmaṁ ñātaṁ
 sāmaṁ diṭṭhaṁ sāmaṁ viditaṁ tadeva tattha thāmasā parāmāsā abhinivissa
 voharati idameva saccaṁ moghamaññanti.
      [607] Idha panānanda ekacco samaṇo vā brāhmaṇo
 vā ātappamanvāya padhānamanvāya anuyogamanvāya appamādamanvāya
 sammāmanasikāramanvāya tathārūpaṁ cetosamādhiṁ phusati. Yathāsamāhite
 citte dibbena cakkhunā visuddhena atikkantamānusakena amuṁ puggalaṁ
 passati idha pāṇātipātā paṭivirataṁ adinnādānā paṭivirataṁ .pe.
 Sammādiṭṭhiṁ kāyassa bhedā parammaraṇā passati apāyaṁ duggatiṁ
 vinipātaṁ nirayaṁ upapannaṁ. So evamāha natthi kira bho kalyāṇāni
 kammāni natthi sucaritassa vipāko amāhaṁ puggalaṁ addasaṁ idha
 pāṇātipātā paṭivirataṁ adinnādānā paṭivirataṁ .pe. Sammādiṭṭhiṁ
 kāyassa bhedā parammaraṇā passāmi apāyaṁ duggatiṁ vinipātaṁ nirayaṁ
 upapannanti. So evamāha yo kira bho pāṇātipātā paṭivirato
 adinnādānā paṭivirato .pe. Sammādiṭṭhī sabbo so kāyassa
 bhedā parammaraṇā apāyaṁ duggatiṁ vinipātaṁ nirayaṁ upapajjati.
 Ye evaṁ jānanti te sammā jānanti ye aññathā jānanti
-------------------------------------------------
[page 394]
 Micchā tesaṁ ñāṇanti. Iti so yadeva tassa sāmaṁ ñātaṁ
 sāmaṁ diṭṭhaṁ sāmaṁ viditaṁ tadeva tattha thāmasā parāmāsā abhinivissa
 voharati idameva saccaṁ moghamaññanti.
      [608] Tatrānanda yvāyaṁ samaṇo vā brāhmaṇo vā evamāha
 atthi kira bho pāpakāni kammāni atthi duccaritassa vipākoti
 idamassa anujānāmi. Yampi so evamāha amāhaṁ puggalaṁ
 addasaṁ idha pāṇātipātiṁ adinnādāya .pe. Micchādiṭṭhiṁ kāyassa
 bhedā parammaraṇā passāmi apāyaṁ duggatiṁ vinipātaṁ nirayaṁ upapannanti
 idampissa anujānāmi. Yañca kho so evamāha yo kira bho
 pāṇātipātī adinnādāyī .pe. Micchādiṭṭhī sabbo so kāyassa
 bhedā parammaraṇā apāyaṁ duggatiṁ vinipātaṁ nirayaṁ upapajjatīti
 idamassa nānujānāmi. Yampi so evamāha ye evaṁ jānanti
 te sammā jānanti ye aññathā jānanti micchā tesaṁ ñāṇanti
 idampissa nānujānāmi. Yampi so yadeva tassa sāmaṁ ñātaṁ
 sāmaṁ diṭṭhaṁ sāmaṁ viditaṁ tadeva tattha thāmasā parāmāsā abhinivissa
 voharati idameva saccaṁ moghamaññanti idampissa nānujānāmi
 taṁ kissa hetu aññathā hi ānanda tathāgatassa mahākammavibhaṅge
 ñāṇaṁ hoti.
      [609] Tatrānanda yvāyaṁ samaṇo vā brāhmaṇo vā evamāha
 natthi kira bho pāpakāni kammāni natthi duccaritassa vipākoti
-------------------------------------------------
[page 395]
 Idamassa nānujānāmi. Yañca kho so evamāha amāhaṁ puggalaṁ
 addasaṁ idha pāṇātipātiṁ adinnādāyiṁ .pe. Micchādiṭṭhiṁ kāyassa
 bhedā parammaraṇā passāmi sugatiṁ saggaṁ lokaṁ upapannanti idamassa
 anujānāmi. Yañca kho so evamāha yo < PTS. M III , 213 >kira bho
 pāṇātipātī adinnādāyī .pe. Micchādiṭṭhī sabbo so kāyassa
 bhedā parammaraṇā sugatiṁ saggaṁ lokaṁ upapajjatīti idamassa
 nānujānāmi. Yampi so evamāha ye evaṁ jānanti te sammā
 jānanti ye aññathā jānanti micchā tesaṁ ñāṇanti idampissa
 nānujānāmi. Yampi so yadeva tassa sāmaṁ ñātaṁ sāmaṁ diṭṭhaṁ
 sāmaṁ viditaṁ tadeva tattha thāmasā parāmāsā abhinivissa voharati
 idameva saccaṁ moghamaññanti idampissa nānujānāmi taṁ kissa hetu
 aññathā hi ānanda tathāgatassa mahākammavibhaṅge ñāṇaṁ hoti.
      [610] Tatrānanda yvāyaṁ samaṇo vā brāhmaṇo vā evamāha
 atthi kira bho kalyāṇāni kammāni atthi sucaritassa vipākoti
 idamassa anujānāmi. Yampi 1- so evamāha amāhaṁ puggalaṁ
 addasaṁ idha pāṇātipātā paṭivirataṁ adinnādānā paṭivirataṁ .pe.
 Sammādiṭṭhiṁ kāyassa bhedā parammaraṇā passāmi sugatiṁ saggaṁ
 lokaṁ upapannanti idampissa anujānāmi. Yañca kho so
 evamāha yo kira bho pāṇātipātā paṭivirato adinnādānā
 paṭivirato .pe. Sammādiṭṭhī sabbo so kāyassa bhedā parammaraṇā

  *  *  *  *  *  *
  Footnote:1 Yu. yañca kho so.
-------------------------------------------------
[page 396]
 Sugatiṁ saggaṁ lokaṁ upapajjatīti idamassa nānujānāmi.
 Yampi so evamāha ye evaṁ jānanti te sammā jānanti ye
 aññathā jānanti micchā tesaṁ ñāṇanti idampissa nānujānāmi.
 Yampi so yadeva tassa sāmaṁ ñātaṁ sāmaṁ diṭṭhaṁ sāmaṁ viditaṁ tadeva
 tattha thāmasā parāmāsā abhinivissa voharati idameva saccaṁ
 moghamaññanti idampissa nānujānāmi taṁ kissa hetu aññathā
 hi ānanda tathāgatassa mahākammavibhaṅge ñāṇaṁ hoti.
      [611] Tatrānanda yvāyaṁ samaṇo vā brāhmaṇo vā evamāha
 natthi kira bho kalyāṇāni kammāni natthi sucaritassa vipākoti
 idamassa nānujānāmi. Yañca kho so evamāha amāhaṁ puggalaṁ
 addasaṁ idha pāṇātipātā paṭivirataṁ adinnādānā paṭivirataṁ .pe.
 Sammādiṭṭhiṁ kāyassa bhedā parammaraṇā passāmi apāyaṁ duggatiṁ
 vinipātaṁ nirayaṁ upapannanti idamassa anujānāmi. Yañca kho
 so evamāha yo kira bho pāṇātipātā paṭivirato adinnādānā
 paṭivirato .pe. Sammādiṭṭhī sabbo < PTS. M III , 214 >so kāyassa bhedā
 parammaraṇā apāyaṁ duggatiṁ vinipātaṁ nirayaṁ upapajjatīti idamassa
 nānujānāmi. Yampi so evamāha ye evaṁ jānanti te sammā
 jānanti ye aññathā jānanti micchā tesaṁ ñāṇanti idampissa
 nānujānāmi. Yampi so yadeva tassa sāmaṁ ñātaṁ sāmaṁ diṭṭhaṁ
 sāmaṁ viditaṁ tadeva tattha thāmasā parāmāsā abhinivissa voharati
-------------------------------------------------
[page 397]
 Idameva saccaṁ moghamaññanti idampissa nānujānāmi taṁ kissa hetu
 aññathā hi ānanda tathāgatassa mahākammavibhaṅge ñāṇaṁ hoti.
      [612] Tatrānanda yvāyaṁ puggalo idha pāṇātipātī adinnādāyī
 .pe. Micchādiṭṭhī kāyassa bhedā parammaraṇā apāyaṁ duggatiṁ
 vinipātaṁ nirayaṁ upapajjati pubbe vāssa taṁ kataṁ hoti pāpakammaṁ
 dukkhavedanīyaṁ pacchā vāssa taṁ kataṁ hoti pāpakammaṁ dukkhavedanīyaṁ
 maraṇakāle vāssa hoti micchādiṭṭhi samattā samādinnā tena
 so kāyassa bhedā parammaraṇā apāyaṁ duggatiṁ vinipātaṁ nirayaṁ
 upapajjati. Yañca kho so idha pāṇātipātī hoti adinnādāyī
 hoti .pe. Micchādiṭṭhī hoti. Tassa diṭṭheva dhamme vipākaṁ
 paṭisaṁvedeti upapajje 1- vā apare vā pariyāye.
      [613] Tatrānanda yvāyaṁ puggalo idha pāṇātipātī adinnādāyī
 .pe. Micchādiṭṭhī kāyassa bhedā parammaraṇā sugatiṁ saggaṁ lokaṁ
 upapajjati pubbe vāssa taṁ kataṁ hoti kalyāṇakammaṁ sukhavedanīyaṁ
 pacchā vāssa taṁ kataṁ hoti kalyāṇakammaṁ sukhavedanīyaṁ maraṇakāle
 vāssa hoti sammādiṭṭhi samattā samādinnā tena so kāyassa
 bhedā parammaraṇā sugatiṁ saggaṁ lokaṁ upapajjati. Yañca 2- kho
 so idha pāṇātipātī hoti adinnādāyī hoti .pe. Micchādiṭṭhī
 hoti. Tassa diṭṭheva dhamme vipākaṁ paṭisaṁvedeti upapajje
 vā apare vā pariyāye.

  *  *  *  *  *  *
  Footnote:1 Po. upapajjati. Ma. upapajja. Yu. upapajjaṁ. 2 Yu. sace kho.
-------------------------------------------------
[page 398]
      [614] Tatrānanda yvāyaṁ puggalo idha pāṇātipātā paṭivirato
 adinnādānā paṭivirato .pe. Sammādiṭṭhī kāyassa bhedā
 parammaraṇā sugatiṁ saggaṁ lokaṁ upapajjati pubbe vāssa
 taṁ kataṁ hoti kalyāṇakammaṁ sukhavedanīyaṁ pacchā vāssa taṁ kataṁ
 hoti kalyāṇakammaṁ sukhavedanīyaṁ maraṇakāle vāssa hoti sammādiṭṭhi
 samattā < PTS. M III , 215 >samādinnā tena so kāyassa bhedā parammaraṇā sugatiṁ
 saggaṁ lokaṁ upapajjati. Yañca kho so idha pāṇātipātā
 paṭivirato hoti adinnādānā paṭivirato hoti .pe. Sammādiṭṭhī
 hoti. Tassa diṭṭheva dhamme vipākaṁ paṭisaṁvedeti upapajje
 vā apare vā pariyāye.
      [615] Tatrānanda yvāyaṁ puggalo idha pāṇātipātā paṭivirato
 adinnādānā paṭivirato .pe. Sammādiṭṭhī kāyassa bhedā
 parammaraṇā apāyaṁ duggatiṁ vinipātaṁ nirayaṁ upapajjati pubbe vāssa
 taṁ kataṁ hoti pāpakammaṁ dukkhavedanīyaṁ pacchā vāssa taṁ kataṁ hoti
 pāpakammaṁ dukkhavedanīyaṁ maraṇakāle vāssa hoti micchādiṭṭhi samattā
 samādinnā tena so kāyassa bhedā parammaraṇā apāyaṁ duggatiṁ
 vinipātaṁ nirayaṁ upapajjati. Yañca kho so idha pāṇātipātā
 paṭivirato hoti adinnādānā paṭivirato hoti .pe. Sammādiṭṭhī
 hoti. Tassa diṭṭheva dhamme vipākaṁ paṭisaṁvedeti upapajje vā
 apare vā pariyāye.
-------------------------------------------------
[page 399]
      [616] Iti kho ānanda atthi kammaṁ abhabbaṁ abhabbābhāsaṁ
 atthi kammaṁ abhabbaṁ bhabbābhāsaṁ atthi kammaṁ bhabbañceva
 bhabbābhāsañca atthi kammaṁ bhabbaṁ abhabbābhāsanti.
      Idamavoca bhagavā attamano āyasmā ānando bhagavato
 bhāsitaṁ abhinandīti.
                 Mahākammavibhaṅgasuttaṁ niṭṭhitaṁ chaṭṭhaṁ.
                       ----------
-------------------------------------------------
[page 400]
                      Saḷāyatanavibhaṅgasuttaṁ
      [617] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
 Bhagavā etadavoca saḷāyatanavibhaṅgaṁ vo bhikkhave desissāmi taṁ
 suṇātha sādhukaṁ manasikarotha < PTS. M III , 216 >bhāsissāmīti. Evambhanteti kho te
 bhikkhū bhagavato paccassosuṁ.
      [618] Bhagavā etadavoca cha ajjhattikāni āyatanāni
 veditabbāni cha bāhirāni āyatanāni veditabbāni cha viññāṇakāyā
 veditabbā cha phassakāyā veditabbā aṭṭhārasa manopavicārā
 veditabbā chattiṁsa sattapadā veditabbā tatrīdaṁ nissāya
 idaṁ pajahatha tayo satipaṭṭhānā yadariyo sevati yadariyo sevamāno
 satthā gaṇamanusāsitumarahati so vuccati yoggācariyānaṁ anuttaro
 purisadammasārathīti ayamuddeso saḷāyatanavibhaṅgassa.
      [619] Cha ajjhattikāni āyatanāni veditabbānīti iti kho
 panetaṁ vuttaṁ. Kiñcetaṁ paṭicca vuttaṁ. Cakkhvāyatanaṁ sotāyatanaṁ
 ghānāyatanaṁ jivhāyatanaṁ kāyāyatanaṁ manāyatanaṁ. Cha ajjhattikāni
 āyatanāni veditabbānīti iti yantaṁ vuttaṁ idametaṁ paṭicca vuttaṁ.
      [620] Cha bāhirāni āyatanāni veditabbānīti iti kho panetaṁ
-------------------------------------------------
[page 401]
 Vuttaṁ. Kiñcetaṁ paṭicca vuttaṁ. Rūpāyatanaṁ saddāyatanaṁ gandhāyatanaṁ
 rasāyatanaṁ phoṭṭhabbāyatanaṁ dhammāyatanaṁ. Cha bāhirāni āyatanāni
 veditabbānīti iti yantaṁ vuttaṁ idametaṁ paṭicca vuttaṁ.
      [621] Cha viññāṇakāyā veditabbāti iti kho panetaṁ vuttaṁ.
 Kiñcetaṁ paṭicca vuttaṁ. Cakkhuviññāṇaṁ sotaviññāṇaṁ ghānaviññāṇaṁ
 jivhāviññāṇaṁ kāyaviññāṇaṁ manoviññāṇaṁ. Cha viññāṇakāyā
 veditabbāti iti yantaṁ vuttaṁ idametaṁ paṭicca vuttaṁ.
      [622] Cha phassakāyā veditabbāti iti kho panetaṁ vuttaṁ.
 Kiñcetaṁ paṭicca vuttaṁ. Cakkhusamphasso sotasamphasso ghānasamphasso
 jivhāsamphasso kāyasamphasso manosamphasso. Cha
 phassakāyā veditabbāti iti yantaṁ vuttaṁ idametaṁ paṭicca vuttaṁ.
      [623] Aṭṭhārasa manopavicārā veditabbāti iti kho panetaṁ
 vuttaṁ. Kiñcetaṁ paṭicca vuttaṁ. Cakkhunā rūpaṁ disvā somanassaṭṭhānīyaṁ
 rūpaṁ upavicarati domanassaṭṭhānīyaṁ rūpaṁ upavicarati < PTS. M III , 217 >upekkhaṭṭhānīyaṁ
 rūpaṁ upavicarati. Sotena saddaṁ sutvā ... Ghānena gandhaṁ ghāyitvā ...
 Jivhāya rasaṁ sāyitvā ... Kāyena phoṭṭhabbaṁ phusitvā ... Manasā dhammaṁ
 viññāya somanassaṭṭhānīyaṁ dhammaṁ upavicarati domanassaṭṭhānīyaṁ dhammaṁ
 upavicarati upekkhaṭṭhānīyaṁ dhammaṁ upavicarati. Iti cha somanassūpavicārā
 cha domanassūpavicārā cha upekkhūpavicārā. Aṭṭhārasa manopavicārā
 veditabbāti iti yantaṁ vuttaṁ idametaṁ paṭicca vuttaṁ.
-------------------------------------------------
[page 402]
      [624] Chattiṁsa sattapadā veditabbāti iti kho panetaṁ vuttaṁ.
 Kiñcetaṁ paṭicca vuttaṁ. Cha gehasitāni somanassāni cha nekkhammasitāni
 somanassāni cha gehasitāni domanassāni cha nekkhammasitāni
 domanassāni cha gehasitā upekkhā cha nekkhammasitā upekkhā.
      [625] Tattha katamāni cha gehasitāni somanassāni. Cakkhuviññeyyānaṁ
 rūpānaṁ iṭṭhānaṁ kantānaṁ manāpānaṁ manoramānaṁ
 lokāmisapaṭisaṁyuttānaṁ paṭilābhaṁ vā paṭilābhato samanupassato pubbe
 vā paṭiladdhapubbaṁ atītaṁ niruddhaṁ vipariṇataṁ samanussarato uppajjati
 somanassaṁ yaṁ evarūpaṁ somanassaṁ idaṁ vuccati gehasitaṁ somanassaṁ.
 Sotaviññeyyānaṁ saddānaṁ ... Ghānaviññeyyānaṁ gandhānaṁ ... Jivhā-
 viññeyyānaṁ rasānaṁ ... Kāyaviññeyyānaṁ phoṭṭhabbānaṁ ... Mano-
 viññeyyānaṁ dhammānaṁ iṭṭhānaṁ kantānaṁ manāpānaṁ manoramānaṁ
 lokāmisapaṭisaṁyuttānaṁ paṭilābhaṁ vā paṭilābhato samanupassato pubbe
 vā paṭiladdhapubbaṁ atītaṁ niruddhaṁ vipariṇataṁ samanussarato uppajjati
 somanassaṁ yaṁ evarūpaṁ somanassaṁ idaṁ vuccati gehasitaṁ somanassaṁ.
 Imāni cha gehasitāni somanassāni.
      [626] Tattha katamāni cha nekkhammasitāni somanassāni. Rūpānaṁ
 tveva aniccataṁ viditvā vipariṇāmavirāganirodhaṁ pubbe ceva rūpā
 etarahi ca sabbe te rūpā aniccā dukkhā vipariṇāmadhammāti
 evametaṁ yathābhūtaṁ sammappaññāya passato uppajjati somanassaṁ
-------------------------------------------------
[page 403]
 Yaṁ evarūpaṁ somanassaṁ idaṁ < PTS. M III , 218 >vuccati nekkhammasitaṁ somanassaṁ.
 Saddānaṁ tveva .pe. Gandhānaṁ tveva ... Rasānaṁ tveva ...
 Phoṭṭhabbānaṁ tveva ... Dhammānaṁ tveva aniccataṁ viditvā
 vipariṇāmavirāganirodhaṁ pubbe ceva dhammā etarahi ca sabbe te dhammā
 aniccā dukkhā vipariṇāmadhammāti evametaṁ yathābhūtaṁ sammappaññāya
 passato uppajjati somanassaṁ yaṁ evarūpaṁ somanassaṁ idaṁ vuccati
 nekkhammasitaṁ somanassaṁ. Imāni cha nekkhammasitāni somanassāni.
      [627] Tattha katamāni cha gehasitāni domanassāni. Cakkhuviññeyyānaṁ
 rūpānaṁ iṭṭhānaṁ kantānaṁ manāpānaṁ manoramānaṁ lokāmisapaṭisaṁyuttānaṁ
 appaṭilābhaṁ vā appaṭilābhato samanupassato pubbe
 vā appaṭiladdhapubbaṁ atītaṁ niruddhaṁ vipariṇataṁ samanussarato uppajjati
 domanassaṁ yaṁ evarūpaṁ domanassaṁ idaṁ vuccati gehasitaṁ domanassaṁ.
 Sotaviññeyyānaṁ saddānaṁ ... Ghānaviññeyyānaṁ gandhānaṁ ... Jivhā-
 viññeyyānaṁ rasānaṁ ... Kāyaviññeyyānaṁ phoṭṭhabbānaṁ ... Mano-
 viññeyyānaṁ dhammānaṁ iṭṭhānaṁ kantānaṁ manāpānaṁ manoramānaṁ
 lokāmisapaṭisaṁyuttānaṁ appaṭilābhaṁ vā appaṭilābhato samanupassato
 pubbe vā appaṭiladdhapubbaṁ atītaṁ niruddhaṁ vipariṇataṁ samanussarato
 uppajjati domanassaṁ yaṁ evarūpaṁ domanassaṁ idaṁ vuccati gehasitaṁ
 domanassaṁ. Imāni cha gehasitāni domanassāni.
      [628] Tattha katamāni cha nekkhammasitāni domanassāni.
-------------------------------------------------
[page 404]
 Rūpānaṁ tveva aniccataṁ viditvā vipariṇāmavirāganirodhaṁ pubbe
 ceva rūpā etarahi ca sabbe te rūpā aniccā dukkhā vipariṇāmadhammāti
 evametaṁ yathābhūtaṁ sammappaññāya disvā anuttaresu
 vimokkhesu pihaṁ upaṭṭhāpeti kadāssu 1- nāmahaṁ tadāyatanaṁ upasampajja
 viharissāmi yadariyā etarahi āyatanaṁ upasampajja viharantīti iti
 anuttaresu vimokkhesu pihaṁ upaṭṭhāpayato uppajjati pihapaccayā
 domanassaṁ yaṁ evarūpaṁ domanassaṁ idaṁ vuccati nekkhammasitaṁ
 domanassaṁ. Saddānaṁ tveva ... Rasānaṁ tveva ... Phoṭṭhabbānaṁ tveva ...
 Dhammānaṁ < PTS. M III , 219 >tveva aniccataṁ viditvā vipariṇāma virāga nirodhaṁ pubbe
 ceva dhammā etarahi ca sabbe te dhammā aniccā dukkhā
 vipariṇāmadhammāti evametaṁ yathābhūtaṁ sammappaññāya disvā anuttaresu
 vimokkhesu pihaṁ upaṭṭhāpeti kadāssu 2- nāmahaṁ tadāyatanaṁ upasampajja
 viharissāmi yadariyā etarahi āyatanaṁ upasampajja viharantīti iti
 anuttaresu vimokkhesu pihaṁ upaṭṭhāpayato uppajjati pihapaccayā
 domanassaṁ yaṁ evarūpaṁ domanassaṁ idaṁ vuccati nekkhammasitaṁ
 domanassaṁ. Imāni cha nekkhammasitāni domanassāni.
      [629] Tattha katamā cha gehasitā upekkhā. Cakkhunā rūpaṁ
 disvā uppajjati upekkhā bālassa mūḷhassa [3]- puthujjanassa anodhijinassa
 avipākajinassa anādīnavadassāvino assutavato puthujjanassa
 yā evarūpā upekkhā rūpaṁ sā nātivattati tasmā sā upekkhā

  *  *  *  *  *  *
  Footnote:1-2 Po. Ma. kudāssu. 3 Po. etthantare mandassāti atthi.
-------------------------------------------------
[page 405]
 Gehasitāti vuccati. Sotena saddaṁ sutvā ... Ghānena gandhaṁ
 ghāyitvā ... Jivhāya rasaṁ sāyitvā ... Kāyena phoṭṭhabbaṁ phusitvā ...
 Manasā dhammaṁ viññāya uppajjati upekkhā bālassa mūḷhassa
 [1]- Puthujjanassa anodhijinassa avipākajinassa anādīnavadassāvino
 assutavato puthujjanassa yā evarūpā upekkhā dhammaṁ sā nātivattati
 tasmā sā upekkhā gehasitāti vuccati. Imā cha gehasitā
 upekkhā.
      [630] Tattha katamā cha nekkhammasitā upekkhā. Rūpānaṁ
 tveva aniccataṁ viditvā vipariṇāmavirāganirodhaṁ pubbe ceva rūpā
 etarahi ca sabbe te rūpā aniccā dukkhā vipariṇāmadhammāti
 evametaṁ yathābhūtaṁ sammappaññāya passato uppajjati upekkhā
 yā evarūpā upekkhā rūpaṁ sā nātivattati tasmā sā upekkhā
 nekkhammasitāti vuccati. Saddānaṁ tveva ... Gandhānaṁ tveva ...
 Rasānaṁ tveva ... Phoṭṭhabbānaṁ tveva ... Dhammānaṁ tveva aniccataṁ
 viditvā vipariṇāmavirāganirodhaṁ pubbe ceva dhammā etarahi ca
 sabbe te dhammā aniccā dukkhā vipariṇāmadhammāti evametaṁ yathābhūtaṁ
 sammappaññāya passato uppajjati upekkhā yā evarūpā
 upekkhā dhammaṁ sā nātivattati tasmā sā upekkhā nekkhammasitāti
 vuccati. Imā cha nekkhammasitā upekkhā. Chattiṁsa
 sattapadā < PTS. M III , 220 >veditabbāti iti yantaṁ vuttaṁ idametaṁ paṭicca vuttaṁ.

  *  *  *  *  *  *
  Footnote:1 Po. etthantare mandassāti atthi.
-------------------------------------------------
[page 406]
      [631] Tatrīdaṁ nissāya idaṁ pajahathāti iti kho panetaṁ vuttaṁ.
 Kiñcetaṁ paṭicca vuttaṁ. Tatra bhikkhave yāni cha nekkhammasitāni
 somanassāni tāni nissāya tāni āgamma yāni cha gehasitāni
 somanassāni tāni pajahatha tāni samatikkamatha evametesaṁ pahānaṁ
 hoti evametesaṁ samatikkamo hoti. Tatra bhikkhave yāni cha
 nekkhammasitāni domanassāni tāni nissāya tāni āgamma yāni cha
 gehasitāni domanassāni tāni pajahatha tāni samatikkamatha evametesaṁ
 pahānaṁ hoti evametesaṁ samatikkamo hoti. Tatra bhikkhave
 yā cha nekkhammasitā upekkhā tā nissāya tā āgamma yā cha
 gehasitā upekkhā tā pajahatha tā samatikkamatha evametāsaṁ
 pahānaṁ hoti evametāsaṁ samatikkamo hoti. Tatra bhikkhave yāni
 cha nekkhammasitāni somanassāni tāni nissāya tāni āgamma yāni
 cha nekkhammasitāni domanassāni tāni pajahatha tāni samatikkamatha
 evametesaṁ pahānaṁ hoti evametesaṁ samatikkamo hoti. Tatra
 bhikkhave yā cha nekkhammasitā upekkhā tā nissāya tā āgamma
 yāni cha nekkhammasitāni somanassāni tāni pajahatha tāni samatikkamatha
 evametesaṁ pahānaṁ hoti evametesaṁ samatikkamo hoti.
      [632] Atthi bhikkhave upekkhā nānattā nānattasitā atthi
 upekkhā ekattā ekattasitā. Katamā ca bhikkhave upekkhā
 nānattā nānattasitā. Atthi bhikkhave upekkhā rūpesu atthi
-------------------------------------------------
[page 407]
 Saddesu atthi gandhesu atthi rasesu atthi phoṭṭhabbesu [1]-.
 Ayaṁ bhikkhave upekkhā nānattā nānattasitā. Katamā ca
 bhikkhave upekkhā ekattā ekattasitā. Atthi bhikkhave upekkhā
 ākāsānañcāyatananissitā atthi viññāṇañcāyatananissitā atthi
 ākiñcaññāyatananissitā atthi nevasaññānāsaññāyatananissitā.
 Ayaṁ bhikkhave upekkhā ekattā ekattasitā. Tatra bhikkhave yāyaṁ
 upekkhā ekattā ekattasitā taṁ nissāya taṁ āgamma yāyaṁ upekkhā
 nānattā nānattasitā taṁ pajahatha taṁ samatikkamatha evametissā
 pahānaṁ hoti evametissā samatikkamo hoti. Atammayataṁ 2- bhikkhave
 nissāya atammayataṁ āgamma < PTS. M III , 221 >yāyaṁ upekkhā ekattā ekattasitā
 taṁ pajahatha taṁ samatikkamatha evametissā pahānaṁ hoti evametissā
 samatikkamo hoti. Tatrīdaṁ nissāya idaṁ pajahathāti iti yantaṁ
 vuttaṁ idametaṁ paṭicca vuttaṁ.
      [633] Tayo satipaṭṭhānā yadariyo sevati yadariyo sevamāno
 satthā gaṇamanusāsitumarahatīti iti kho panetaṁ vuttaṁ. Kiñcetaṁ
 paṭicca vuttaṁ.
      [634] Iti 3- bhikkhave satthā sāvakānaṁ dhammaṁ deseti anukampako
 hitesī anukampaṁ upādāya idaṁ vo hitāya idaṁ vo sukhāyāti.
 Tassa sāvakā na sussuyanti 4- na sotaṁ odahanti na aññā cittaṁ

  *  *  *  *  *  *
  Footnote:1 Po. etthantare atthi dhammesūti dissati. 2 anupadavaggassa sappurisasutte pana
 agammayatāti dissati. 3 Ma. Yu. idha.. 4 Po. Ma. Yu. sabbattha sussūsanti.
-------------------------------------------------
[page 408]
 Upaṭṭhapenti vokkamma ca satthu sāsanā vattanti. Tatra
 bhikkhave tathāgato na ceva attamano hoti na ca attamanataṁ
 paṭisaṁvedeti anavassuto ca viharati sato sampajāno idaṁ bhikkhave
 paṭhamaṁ satipaṭṭhānaṁ yadariyo sevati yadariyo sevamāno satthā
 gaṇamanusāsitumarahati.
      [635] Puna caparaṁ bhikkhave satthā sāvakānaṁ dhammaṁ deseti
 anukampako hitesī anukampaṁ upādāya idaṁ vo hitāya idaṁ vo
 sukhāyāti. Tassa ekacce sāvakā na sussuyanti na sotaṁ
 odahanti na aññā cittaṁ upaṭṭhapenti vokkamma ca satthu
 sāsanā vattanti. Ekacce sāvakā sussuyanti sotaṁ odahanti
 aññā cittaṁ upaṭṭhapenti na ca vokkamma satthu sāsanā
 vattanti. Tatra bhikkhave tathāgato na ceva attamano 1- hoti
 na ca attamanataṁ paṭisaṁvedeti na ca anattamano hoti na ca
 anattamanataṁ paṭisaṁvedeti attamanatañca anattamanatañca tadubhayaṁ
 abhinivajjetvā upekkhako viharati sato sampajāno idaṁ vuccati
 bhikkhave dutiyaṁ satipaṭṭhānaṁ yadariyo sevati yadariyo sevamāno satthā
 gaṇamanusāsitumarahati.
      [636] Puna caparaṁ bhikkhave satthā sāvakānaṁ dhammaṁ deseti
 anukampako hitesī anukampaṁ upādāya idaṁ vo hitāya idaṁ vo
 sukhāyāti. Tassa sāvakā sussuyanti sotaṁ odahanti aññā

  *  *  *  *  *  *
  Footnote:1 Ma. na ceva anattamano hoti na ca anattamanataṁ paṭisaṁvedeti na ca attamano hoti na
 ca attamanataṁ paṭisaṁvedeti anattamanatā ca attamanatā ca ...
-------------------------------------------------
[page 409]
 Cittaṁ upaṭṭhapenti na ca vokkamma satthu sāsanā vattanti.
 Tatra bhikkhave tathāgato attamano ceva hoti attamanatañca
 paṭisaṁvedeti < PTS. M III , 222 >anavassuto ca viharati sato sampajāno idaṁ vuccati
 bhikkhave tatiyaṁ satipaṭṭhānaṁ yadariyo sevati yadariyo sevamāno satthā
 gaṇamanusāsitumarahati. Tayo satipaṭṭhānā yadariyo sevati yadariyo
 sevamāno satthā gaṇamanusāsitumarahatīti iti yantaṁ vuttaṁ idametaṁ
 paṭicca vuttaṁ.
      [637] So vuccati yoggācariyānaṁ anuttaro purisadammasārathīti
 iti kho panetaṁ vuttaṁ. Kiñcetaṁ paṭicca vuttaṁ. Hatthidamakena
 bhikkhave hatthidammo sārito ekaṁyeva disaṁ dhāvati puratthimaṁ vā
 pacchimaṁ vā uttaraṁ vā dakkhiṇaṁ vā. Assadamakena bhikkhave
 assadammo sārito ekaṁyeva disaṁ dhāvati puratthimaṁ vā pacchimaṁ
 vā uttaraṁ vā dakkhiṇaṁ vā. Godamakena bhikkhave godammo
 sārito ekaṁyeva disaṁ dhāvati puratthimaṁ vā pacchimaṁ vā uttaraṁ
 vā dakkhiṇaṁ vā. Tathāgatena [1]- bhikkhave arahatā sammāsambuddhena
 purisadammo sārito aṭṭha disā vidhāvati rūpī rūpāni passati
 ayaṁ paṭhamā disā. Ajjhattaṁ arūpasaññī bahiddhā rūpāni passati
 ayaṁ dutiyā disā. Subhanteva adhimutto hoti ayaṁ tatiyā
 disā. Sabbaso rūpasaññānaṁ samatikkamā paṭighasaññānaṁ aṭṭhaṅgamā
 nānattasaññānaṁ amanasikārā ananto ākāsoti ākāsānañcāyatanaṁ

  *  *  *  *  *  *
  Footnote:1 Ma. etthantare hisaddo atthi.
-------------------------------------------------
[page 410]
 Upasampajja viharati ayaṁ catutthā 1- disā. Sabbaso
 ākāsānañcāyatanaṁ samatikkamma anantaṁ viññāṇanti viññāṇañcāyatanaṁ
 upasampajja viharati ayaṁ pañcamī disā. Sabbaso
 viññāṇañcāyatanaṁ samatikkamma natthi kiñcīti ākiñcaññāyatanaṁ
 upasampajja viharati ayaṁ chaṭṭhā disā. Sabbaso ākiñcaññāyatanaṁ
 samatikkamma nevasaññānāsaññāyatanaṁ upasampajja viharati
 ayaṁ sattamī disā. Sabbaso nevasaññānāsaññāyatanaṁ samatikkamma
 saññāvedayitanirodhaṁ upasampajja viharati ayaṁ aṭṭhamī disā.
 Tathāgatena bhikkhave arahatā sammāsambuddhena purisadammo sārito
 imā aṭṭha disā vidhāvati. So vuccati yoggācariyānaṁ anuttaro
 purisadammasārathīti iti yantaṁ vuttaṁ idametaṁ paṭicca vuttanti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                Saḷāyatanavibhaṅgasuttaṁ niṭṭhitaṁ sattamaṁ.
                       ----------

  *  *  *  *  *  *
  Footnote:1 < PTS. M III , 223 >Ma. catutthī.
-------------------------------------------------
[page 411]
                      Uddesavibhaṅgasuttaṁ
      [638] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
 Bhagavā etadavoca uddesavibhaṅgaṁ vo bhikkhave desissāmi taṁ
 suṇātha sādhukaṁ manasikarotha bhāsissāmīti. Evambhanteti kho te
 bhikkhū bhagavato paccassosuṁ.
      [639] Bhagavā etadavoca tathā tathā bhikkhave bhikkhu upaparikkheyya
 yathā yathāssa 1- upaparikkhato bahiddhā cassa viññāṇaṁ
 avikkhittaṁ avisaṭaṁ ajjhattaṁ asaṇṭhitaṁ anupādāya na paritasseyya
 bahiddhā bhikkhave viññāṇe avikkhitte avisaṭe sati ajjhattaṁ
 asaṇṭhite anupādāya aparitassato āyatiṁ jātijarāmaraṇadukkhasamudayasambhavo
 na hotīti. Idamavoca bhagavā idaṁ vatvāna sugato
 uṭṭhāyāsanā vihāraṁ pāvisi.
      [640] Atha kho tesaṁ bhikkhūnaṁ acirapakkantassa bhagavato etadahosi
 idaṁ kho no āvuso bhagavā saṅkhittena uddesaṁ uddisitvā vitthārena
 atthaṁ avibhajitvā uṭṭhāyāsanā vihāraṁ paviṭṭho tathā tathā bhikkhave bhikkhu
 upaparikkheyya yathā yathāssa upaparikkhato bahiddhā cassa viññāṇaṁ
 avikkhittaṁ avisaṭaṁ ajjhattaṁ asaṇṭhitaṁ anupādāya na paritasseyya

  *  *  *  *  *  *
  Footnote:1 Ma. yathā yathā.
-------------------------------------------------
[page 412]
 Bahiddhā bhikkhave viññāṇe avikkhitte avisaṭe sati ajjhattaṁ
 asaṇṭhite anupādāya aparitassato āyatiṁ jātijarāmaraṇadukkhasamudayasambhavo
 na hotīti ko nu kho imassa bhagavatā saṅkhittena
 uddesassa uddiṭṭhassa vitthārena atthaṁ avibhattassa vitthārena
 atthaṁ vibhajeyyāti. Atha kho tesaṁ bhikkhūnaṁ etadahosi ayaṁ kho
 āyasmā mahākaccāno satthu ceva saṁvaṇṇito sambhāvito ca
 viññūnaṁ sabrahmacārīnaṁ pahoti cāyasmā mahākaccāno imassa
 bhagavatā < PTS. M III , 224 >saṅkhittena uddesassa uddiṭṭhassa vitthārena atthaṁ
 avibhattassa vitthārena atthaṁ vibhajituṁ yannūna mayaṁ yenāyasmā
 mahākaccāno tenupasaṅkameyyāma upasaṅkamitvā āyasmantaṁ mahākaccānaṁ
 etamatthaṁ paṭipuccheyyāmāti.
      [641] Atha kho te bhikkhū yenāyasmā mahākaccāno tenupasaṅkamiṁsu
 upasaṅkamitvā āyasmatā mahākaccānena saddhiṁ sammodiṁsu
 sammodanīyaṁ kathaṁ sārāṇīyaṁ vītisāretvā ekamantaṁ nisīdiṁsu.
 Ekamantaṁ nisinnā kho te bhikkhū āyasmantaṁ mahākaccānaṁ
 etadavocuṁ idaṁ kho no āvuso kaccāna bhagavā saṅkhittena
 uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ
 paviṭṭho tathā tathā bhikkhave bhikkhu upaparikkheyya yathā yathāssa
 upaparikkhato bahiddhā cassa viññāṇaṁ avikkhittaṁ avisaṭaṁ ajjhattaṁ
 asaṇṭhitaṁ anupādāya na paritasseyya bahiddhā bhikkhave viññāṇe
-------------------------------------------------
[page 413]
 Avikkhitte avisaṭe sati ajjhattaṁ asaṇṭhite anupādāya aparitassato
 āyatiṁ jātijarāmaraṇadukkhasamudayasambhavo na hotīti tesanno āvuso
 kaccāna amhākaṁ acirapakkantassa bhagavato etadahosi idaṁ kho no
 āvuso bhagavā saṅkhittena uddesaṁ uddisitvā vitthārena atthaṁ
 avibhajitvā uṭṭhāyāsanā vihāraṁ paviṭṭho tathā tathā bhikkhave
 bhikkhu upaparikkheyya yathā yathāssa upaparikkhato bahiddhā cassa
 viññāṇaṁ avikkhittaṁ avisaṭaṁ ajjhattaṁ asaṇṭhitaṁ anupādāya na
 paritasseyya bahiddhā bhikkhave viññāṇe avikkhitte avisaṭe sati
 ajjhattaṁ asaṇṭhite anupādāya aparitassato āyatiṁ jātijarāmaraṇa-
 dukkhasamudayasambhavo na hotīti ko nu kho imassa bhagavatā saṅkhittena
 uddesassa uddiṭṭhassa vitthārena atthaṁ avibhattassa vitthārena
 atthaṁ vibhajeyyāti tesanno āvuso kaccāna amhākaṁ etadahosi
 ayaṁ kho āyasmā mahākaccāno satthu ceva saṁvaṇṇito sambhāvito ca
 viññūnaṁ sabrahmacārīnaṁ pahoti cāyasmā mahākaccāno imassa
 bhagavatā saṅkhittena uddesassa uddiṭṭhassa vitthārena atthaṁ avibhattassa
 vitthārena atthaṁ vibhajituṁ yannūna mayaṁ yenāyasmā mahākaccāno
 tenupasaṅkameyyāma upasaṅkamitvā āyasmantaṁ mahākaccānaṁ
 etamatthaṁ paṭipuccheyyāmāti vibhajatāyasmā mahākaccānoti.
      [642] Seyyathāpi āvuso puriso sāratthiko sāragavesī
 sārapariyesanañcaramāno mahato rukkhassa tiṭṭhato sāravato atikkammeva
-------------------------------------------------
[page 414]
 Mūlaṁ atikkamma khandhaṁ sākhāpalāse sāraṁ pariyesitabbaṁ maññeyya
 evaṁ sampadamidaṁ āyasmantānaṁ satthari sammukhībhūte taṁ bhagavantaṁ
 atisitvā amhe etamatthaṁ paṭipucchitabbaṁ maññatha so hāvuso
 bhagavā jānaṁ jānāti passaṁ passati cakkhubhūto ñāṇabhūto dhammabhūto
 brahmabhūto vattā pavattā atthassa ninnetā amatassa dātā
 dhammassāmī tathāgato so ceva panetassa kālo ahosi yaṁ bhagavantaṁyeva
 etamatthaṁ paṭipuccheyyātha yathā no 1- bhagavā byākareyya tathā
 naṁ dhāreyyāthāti. Addhāvuso kaccāna bhagavā jānaṁ jānāti
 passaṁ passati cakkhubhūto ñāṇabhūto dhammabhūto brahmabhūto vattā
 pavattā atthassa ninnetā amatassa < PTS. M III , 225 >dātā dhammassāmī tathāgato
 so ceva panetassa kālo ahosi yaṁ bhagavantaṁyeva etamatthaṁ
 paṭipuccheyyāma yathā no bhagavā byākareyya tathā naṁ dhāreyyāma
 apicāyasmā mahākaccāno satthu ceva saṁvaṇṇito sambhāvito ca
 viññūnaṁ sabrahmacārīnaṁ pahoti cāyasmā mahākaccāno imassa
 bhagavatā saṅkhittena uddesassa uddiṭṭhassa vitthārena atthaṁ
 avibhattassa vitthārena atthaṁ vibhajituṁ vibhajatāyasmā mahākaccāno
 agarukaritvāti. Tenahāvuso suṇātha sādhukaṁ manasikarotha
 bhāsissāmīti. Evamāvusoti kho te bhikkhū āyasmato
 mahākaccānassa paccassosuṁ.
      [643] Āyasmā mahākaccāno etadavoca yaṁ kho no āvuso

  *  *  *  *  *  *
  Footnote:1 Po. Ma. Yu. vo.
-------------------------------------------------
[page 415]
 Bhagavā saṅkhittena uddesaṁ uddisitvā vitthārena atthaṁ avibhajitvā
 uṭṭhāyāsanā vihāraṁ paviṭṭho tathā tathā bhikkhave bhikkhu upaparikkheyya
 yathā yathāssa upaparikkhato bahiddhā cassa viññāṇaṁ avikkhittaṁ
 avisaṭaṁ ajjhattaṁ asaṇṭhitaṁ anupādāya na paritasseyya bahiddhā
 bhikkhave viññāṇe avikkhitte avisaṭe sati ajjhattaṁ asaṇṭhite
 anupādāya aparitassato āyatiṁ jātijarāmaraṇadukkhasamudayasambhavo
 na hotīti imassa kho ahaṁ āvuso bhagavatā saṅkhittena uddesassa
 uddiṭṭhassa vitthārena atthaṁ avibhattassa evaṁ vitthārena atthaṁ
 ājānāmi.
      [644] Kathañcāvuso bahiddhā viññāṇaṁ vikkhittaṁ visaṭanti
 vuccati. Idhāvuso bhikkhuno cakkhunā rūpaṁ disvā rūpanimittānusāri
 viññāṇaṁ hoti rūpanimittassādagadhitaṁ rūpanimittassādavinibandhaṁ
 rūpanimittassādasaññojanasaṁyuttaṁ bahiddhā viññāṇaṁ vikkhittaṁ visaṭanti
 vuccati. Sotena saddaṁ sutvā ... Ghānena gandhaṁ ghāyitvā ...
 Jivhāya rasaṁ sāyitvā ... Kāyena phoṭṭhabbaṁ phusitvā ... Manasā dhammaṁ
 viññāya dhammanimittānusāri viññāṇaṁ hoti dhammanimittassādagadhitaṁ
 dhammanimittassādavinibandhaṁ dhammanimittassādasaññojanasaṁyuttaṁ bahiddhā
 viññāṇaṁ vikkhittaṁ visaṭanti vuccati. Evaṁ kho āvuso bahiddhā
 viññāṇaṁ vikkhittaṁ visaṭanti vuccati.
      [645] Kathañcāvuso bahiddhā viññāṇaṁ avikkhittaṁ avisaṭanti
-------------------------------------------------
[page 416]
 Vuccati. Idhāvuso bhikkhuno cakkhunā rūpaṁ disvā na rūpanimittānusāri
 viññāṇaṁ < PTS. M III , 226 >hoti na rūpanimittassādagadhitaṁ na rūpanimittassādavinibandhaṁ
 na rūpanimittassādasaññojanasaṁyuttaṁ bahiddhā viññāṇaṁ avikkhittaṁ
 avisaṭanti vuccati. Sotena saddaṁ sutvā ... Ghānena gandhaṁ
 ghāyitvā ... Jivhāya rasaṁ sāyitvā ... Kāyena phoṭṭhabbaṁ phusitvā ...
 Manasā dhammaṁ viññāya na dhammanimittānusāri viññāṇaṁ hoti na dhamma-
 nimittassādagadhitaṁ na dhammanimittassādavinibandhaṁ na dhammanimittassāda-
 saññojanasaṁyuttaṁ bahiddhā viññāṇaṁ avikkhittaṁ avisaṭanti vuccati.
 Evaṁ kho āvuso bahiddhā viññāṇaṁ avikkhittaṁ avisaṭanti vuccati.
      [646] Kathañcāvuso ajjhattaṁ cittaṁ saṇṭhitanti vuccati.
 Idhāvuso bhikkhu vivicceva kāmehi vivicca akusalehi dhammehi savitakkaṁ
 savicāraṁ vivekajaṁ pītisukhaṁ paṭhamaṁ jhānaṁ upasampajja viharati. Tassa
 vivekajapītisukhānusāri viññāṇaṁ hoti vivekajapītisukhassādagadhitaṁ
 vivekajapītisukhassādavinibandhaṁ vivekajapītisukhassādasaññojanasaṁyuttaṁ ajjhattaṁ
 cittaṁ saṇṭhitanti vuccati. Puna caparaṁ āvuso bhikkhu vitakkavicārānaṁ
 vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ
 samādhijaṁ pītisukhaṁ dutiyaṁ jhānaṁ upasampajja viharati. Tassa samādhijapītisukhānusāri
 viññāṇaṁ hoti samādhijapītisukhassādagadhitaṁ samādhijapītisukhassādavinibandhaṁ
 samādhijapītisukhassādasaññojanasaṁyuttaṁ ajjhattaṁ
 cittaṁ saṇṭhitanti vuccati. Puna caparaṁ āvuso bhikkhu pītiyā ca virāgā
-------------------------------------------------
[page 417]
 Upekkhako ca viharati sato ca sampajāno sukhañca kāyena paṭisaṁvedeti
 yantaṁ ariyā ācikkhanti upekkhako satimā sukhavihārīti tatiyaṁ jhānaṁ
 upasampajja viharati. Tassa upekkhānusāri viññāṇaṁ hoti upekkhāsukhassādagadhitaṁ
 upekkhāsukhassādavinibandhaṁ upekkhāsukhassādasaññojanasaṁyuttaṁ
 ajjhattaṁ cittaṁ saṇṭhitanti vuccati. Puna caparaṁ āvuso
 bhikkhu sukhassa ca pahānā dukkhassa ca pahānā pubbeva somanassadomanassānaṁ
 atthaṅgamā adukkhamasukhaṁ upekkhāsatipārisuddhiṁ catutthaṁ
 jhānaṁ upasampajja viharati. Tassa adukkhamasukhānusāri viññāṇaṁ hoti
 adukkhamasukhassādagadhitaṁ adukkhamasukhassādavinibandhaṁ adukkhamasukhassādasaññojanasaṁyuttaṁ
 ajjhattaṁ < PTS. M III , 227 >cittaṁ saṇṭhitanti vuccati. Evaṁ kho
 āvuso ajjhattaṁ cittaṁ saṇṭhitanti vuccati.
      [647] Kathañcāvuso ajjhattaṁ cittaṁ asaṇṭhitanti vuccati.
 Idhāvuso bhikkhu vivicceva kāmehi .pe. Paṭhamaṁ jhānaṁ upasampajja
 viharati. Tassa na vivekajapītisukhānusāri viññāṇaṁ hoti na
 vivekajapītisukhassādagadhitaṁ na vivekajapitisukhassādavinibandhaṁ na
 vivekajapītisukhassādasaññojanasaṁyuttaṁ ajjhattaṁ cittaṁ asaṇṭhitanti vuccati.
 Puna caparaṁ āvuso bhikkhu vitakkavicārānaṁ vūpasamā .pe. Dutiyaṁ
 jhānaṁ upasampajja viharati. Tassa na samādhijapītisukhānusāri viññāṇaṁ
 hoti na samādhijapītisukhassādagadhitaṁ na samādhijapītisukhassādavinibandhaṁ na
 samādhijapītisukhassādasaññojanasaṁyuttaṁ ajjhattaṁ cittaṁ asaṇṭhitanti
-------------------------------------------------
[page 418]
 Vuccati. Puna caparaṁ āvuso bhikkhu pītiyā ca virāgā .pe.
 Tatiyaṁ jhānaṁ upasampajja viharati. Tassa na upekkhānusāri
 viññāṇaṁ hoti na upekkhāsukhassādagadhitaṁ na upekkhāsukhassādavinibandhaṁ
 na upekkhāsukhassādasaññojanasaṁyuttaṁ ajjhattaṁ cittaṁ
 asaṇṭhitanti vuccati. Puna caparaṁ āvuso bhikkhu sukhassa ca pahānā
 .pe. Catutthaṁ jhānaṁ upasampajja viharati. Tassa na adukkhamasukhānusāri
 viññāṇaṁ hoti na adukkhamasukhassādagadhitaṁ na adukkhamasukhassādavinibandhaṁ
 na adukkhamasukhassādasaññojanasaṁyuttaṁ ajjhattaṁ
 cittaṁ asaṇṭhitanti vuccati. Evaṁ kho āvuso ajjhattaṁ cittaṁ
 asaṇṭhitanti vuccati.
      [648] Kathañcāvuso anupādā paritassanā hoti. Idhāvuso
 assutavā puthujjano ariyānaṁ adassāvī ariyadhammassa akovido
 ariyadhamme avinīto sappurisānaṁ adassāvī sappurisadhammassa akovido
 sappurisadhamme avinīto rūpaṁ attato samanupassati rūpavantaṁ vā
 attānaṁ attani vā rūpaṁ rūpasmiṁ vā attānaṁ. Tassa taṁ rūpaṁ
 vipariṇāmati aññathā hoti. Tassa rūpavipariṇāmaññathābhāvā
 rūpavipariṇāmānuparivatti viññāṇaṁ hoti. Tassa rūpavipariṇāmānuparivattajā
 paritassanā dhammasamuppādā cittaṁ pariyādāya tiṭṭhanti.< PTS. M III , 228 >
 Cetaso pariyādānā uttāsavā ca hoti vighātavā ca apekkhavā ca
 anupādāya ca paritassati. Vedanaṁ ... Saññaṁ ... Saṅkhāre ...
-------------------------------------------------
[page 419]
 Viññāṇaṁ attato samanupassati viññāṇavantaṁ vā attānaṁ attani
 vā viññāṇaṁ viññāṇasmiṁ vā attānaṁ. Tassa taṁ viññāṇaṁ
 vipariṇāmati aññathā hoti. Tassa viññāṇavipariṇāmaññathābhāvā
 viññāṇavipariṇāmānuparivatti viññāṇaṁ hoti. Tassa
 viññāṇavipariṇāmānuparivattajā paritassanā dhammasamuppādā cittaṁ
 pariyādāya tiṭṭhanti. Cetaso pariyādānā uttāsavā ca hoti
 vighātavā ca apekkhavā ca anupādāya ca paritassati. Evaṁ kho
 āvuso anupādā paritassanā hoti.
      [649] Kathañcāvuso anupādā aparitassanā hoti. Idhāvuso
 sutavā ariyasāvako ariyānaṁ dassāvī ariyadhammassa kovido ariyadhamme
 suvinīto sappurisānaṁ dassāvī sappurisadhammassa kovido sappurisadhamme
 suvinīto na rūpaṁ attato samanupassati na rūpavantaṁ vā attānaṁ
 na attani vā rūpaṁ na rūpasmiṁ vā attānaṁ. Tassa taṁ rūpaṁ
 vipariṇāmati aññathā hoti. Tassa rūpavipariṇāmaññathābhāvā na
 rūpavipariṇāmānuparivatti viññāṇaṁ hoti. Tassa na rūpavipariṇāmānuparivattajā
 paritassanā dhammasamuppādā cittaṁ pariyādāya tiṭṭhanti.
 Cetaso apariyādānā na ceva uttāsavā hoti na ca vighātavā
 na ca apekkhavā anupādāya ca na paritassati. Na vedanaṁ ... Na
 saññaṁ ... Na saṅkhāre ... Na viññāṇaṁ attato samanupassati na
 viññāṇavantaṁ vā attānaṁ na attani vā viññāṇaṁ na viññāṇasmiṁ
-------------------------------------------------
[page 420]
 Vā attānaṁ. Tassa taṁ viññāṇaṁ vipariṇāmati aññathā
 hoti. Tassa viññāṇavipariṇāmaññathābhāvā na viññāṇavipariṇāmānuparivatti
 viññāṇaṁ hoti. Tassa na viññāṇavipariṇāmānuparivattajā
 paritassanā dhammasamuppādā cittaṁ pariyādāya tiṭṭhanti.
 Cetaso apariyādānā 1- na ceva uttāsavā hoti na ca vighātavā
 na ca apekkhavā anupādāya ca na paritassati. Evaṁ kho āvuso
 anupādā aparitassanā hoti.
      [650] Yaṁ kho no āvuso bhagavā saṅkhittena uddesaṁ uddisitvā
 vitthārena atthaṁ avibhajitvā uṭṭhāyāsanā vihāraṁ paviṭṭho tathā
 tathā bhikkhave bhikkhu upaparikkheyya yathā yathāssa upaparikkhato bahiddhā
 cassa viññāṇaṁ avikkhittaṁ avisaṭaṁ ajjhattaṁ asaṇṭhitaṁ anupādāya
 na paritasseyya bahiddhā bhikkhave viññāṇe avikkhitte avisaṭe
 sati ajjhattaṁ asaṇṭhite anupādāya aparitassato < PTS. M III , 229 >āyatiṁ
 jātijarāmaraṇadukkhasamudayasambhavo na hotīti imassa kho ahaṁ āvuso
 bhagavatā saṅkhittena uddesassa uddiṭṭhassa vitthārena atthaṁ
 avibhattassa evaṁ vitthārena atthaṁ ājānāmi ākaṅkhamānā ca pana
 tumhe āyasmanto bhagavantaṁyeva upasaṅkamitvā etamatthaṁ
 paṭipuccheyyātha yathā no 2- bhagavā byākaroti tathā naṁ dhāreyyāthāti.
      [651] Atha kho te bhikkhū āyasmato mahākaccānassa bhāsitaṁ
 abhinanditvā anumoditvā uṭṭhāyāsanā yena bhagavā tenupasaṅkamiṁsu

  *  *  *  *  *  *
  Footnote:1 Ma. Yu. pariyādānā. 2 Po. Ma. Yu. vo..
-------------------------------------------------
[page 421]
 Upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ
 nisinnā kho te bhikkhū bhagavantaṁ etadavocuṁ yaṁ kho no bhante
 bhagavā saṅkhittena uddesaṁ uddisitvā vitthārena atthaṁ avibhajitvā
 uṭṭhāyāsanā vihāraṁ paviṭṭho tathā tathā bhikkhave bhikkhu
 upaparikkheyya yathā yathāssa upaparikkhato bahiddhā cassa viññāṇaṁ
 avikkhittaṁ avisaṭaṁ ajjhattaṁ asaṇṭhitaṁ anupādāya na paritasseyya
 bahiddhā bhikkhave viññāṇe avikkhitte avisaṭe sati ajjhattaṁ
 asaṇṭhite anupādāya aparitassato āyatiṁ jātijarāmaraṇadukkhasamudayasambhavo
 na hotīti tesanno bhante amhākaṁ acirapakkantassa
 bhagavato etadahosi idaṁ kho no āvuso bhagavā saṅkhittena
 uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ
 paviṭṭho tathā tathā bhikkhave bhikkhu upaparikkheyya yathā yathāssa
 upaparikkhato bahiddhā cassa viññāṇaṁ avikkhittaṁ avisaṭaṁ ajjhattaṁ
 asaṇṭhitaṁ anupādāya na paritasseyya bahiddhā bhikkhave viññāṇe
 avikkhitte avisaṭe sati ajjhattaṁ asaṇṭhite anupādāya aparitassato
 āyatiṁ jātijarāmaraṇadukkhasamudayasambhavo na hotīti ko nu kho
 imassa bhagavatā saṅkhittena uddesassa uddiṭṭhassa vitthārena atthaṁ
 avibhattassa vitthārena atthaṁ vibhajeyyāti tesanno bhante amhākaṁ
 etadahosi ayaṁ kho āyasmā mahākaccāno satthu ceva saṁvaṇṇito
 sambhāvito ca viññūnaṁ sabrahmacārīnaṁ pahoti cāyasmā
-------------------------------------------------
[page 422]
 Mahākaccāno imassa bhagavatā saṅkhittena uddesassa uddiṭṭhassa
 vitthārena atthaṁ avibhattassa vitthārena atthaṁ vibhajituṁ yannūna
 mayaṁ yenāyasmā mahākaccāno tenupasaṅkameyyāma upasaṅkamitvā
 āyasmantaṁ mahākaccānaṁ etamatthaṁ paṭipuccheyyāmāti atha kho mayaṁ
 bhante yenāyasmā mahākaccāno tenupasaṅkamimha upasaṅkamitvā
 āyasmantaṁ mahākaccānaṁ etamatthaṁ paṭipucchimha tesanno āyasmatā
 mahākaccānena imehi ākārehi imehi padehi imehi byañjanehi
 attho vibhattoti.
      [652] Paṇḍito bhikkhave mahākaccāno mahāpañño bhikkhave
 mahākaccāno mañcepi tumhe bhikkhave etamatthaṁ paṭipuccheyyātha
 ahampi evamevaṁ byākareyyaṁ yathātaṁ mahākaccānena byākataṁ
 eso ceva tassa attho evañca naṁ dhāreyyāthāti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                 Uddesavibhaṅgasuttaṁ niṭṭhitaṁ aṭṭhamaṁ.
                        ---------< PTS. M III , 230 >
-------------------------------------------------
[page 423]
                       Araṇavibhaṅgasuttaṁ
      [653] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
 Bhagavā etadavoca araṇavibhaṅgaṁ vo bhikkhave desissāmi 1- taṁ suṇātha
 sādhukaṁ manasikarotha bhāsissāmīti. Evambhanteti kho te bhikkhū
 bhagavato paccassosuṁ.
      [654] Bhagavā etadavoca na kāmasukhamanuyuñjeyya hīnaṁ gammaṁ
 pothujjanikaṁ anariyaṁ anatthasañhitaṁ na ca attakilamathānuyogamanuyuñjeyya
 dukkhaṁ anariyaṁ anatthasañhitaṁ etete 2- ubho ante
 anupagamma majjhimā paṭipadā tathāgatena abhisambuddhā cakkhukaraṇī
 ñāṇakaraṇī upasamāya abhiññāya sambodhāya nibbānāya saṁvattati.
 Ussādanañca jaññā apasādanañca jaññā ussādanañca ñatvā
 apasādanañca ñatvā nevussādeyya na apasādeyya dhammameva
 deseyya sukhavinicchayaṁ jaññā sukhavinicchayaṁ ñatvā ajjhattaṁ
 sukhamanuyuñjeyya raho vādaṁ na bhāseyya sammukhā nātikhīṇaṁ 3- bhaṇe
 ataramānova bhāseyya no taramāno janapadaniruttiṁ nābhiniveseyya
 samaññaṁ nātidhāveyyāti ayamuddeso araṇavibhaṅgassa.

  *  *  *  *  *  *
  Footnote:1 Po. Ma. desessāmi. 2 Po. etete bhikkhave .... Ma. ete kho bhikkhave ....
 3 Ma. Yu. na khīṇaṁ.
-------------------------------------------------
[page 424]
      [655] Na kāmasukhamanuyuñjeyya hīnaṁ gammaṁ pothujjanikaṁ anariyaṁ
 anatthasañhitaṁ na ca attakilamathānuyogamanuyuñjeyya dukkhaṁ anariyaṁ
 anatthasañhitanti iti kho 1- panetaṁ vuttaṁ. Kiñcetaṁ paṭicca
 vuttaṁ. Yo kāmapaṭisandhisukhino somanassānuyogo hīno gammo
 pothujjaniko < PTS. M III , 231 >anariyo anatthasañhito sadukkho eso dhammo saupaghāto
 saupāyāso sapariḷāho micchāpaṭipadā. Yo kāmapaṭisandhisukhino
 somanassānuyogaṁ ananuyogo hīnaṁ gammaṁ pothujjanikaṁ anariyaṁ
 anatthasañhitaṁ adukkho eso dhammo anūpaghāto anūpāyāso
 apariḷāho sammāpaṭipadā. Yo attakilamathānuyogo dukkho anariyo
 anatthasañhito sadukkho eso dhammo saupaghāto saupāyāso
 sapariḷāho micchāpaṭipadā. Yo attakilamathānuyogaṁ ananuyogo
 dukkhaṁ anariyaṁ anatthasañhitaṁ adukkho eso dhammo anūpaghāto
 anūpāyāso apariḷāho sammāpaṭipadā. Na kāmasukhamanuyuñjeyya
 hīnaṁ gammaṁ pothujjanikaṁ anariyaṁ anatthasañhitaṁ na ca attakilamathānuyogamanuyuñjeyya
 dukkhaṁ anariyaṁ anatthasañhitanti iti yantaṁ vuttaṁ
 idametaṁ paṭicca vuttaṁ.
      [656] Etete ubho ante anupagamma majjhimā paṭipadā
 tathāgatena abhisambuddhā cakkhukaraṇī ñāṇakaraṇī upasamāya abhiññāya
 sambodhāya nibbānāya saṁvattatīti iti kho panetaṁ vuttaṁ. Kiñcetaṁ
 paṭicca vuttaṁ. Ayameva ariyo aṭṭhaṅgiko maggo seyyathīdaṁ

  *  *  *  *  *  *
  Footnote:1 Yu. khosaddo natthi.
-------------------------------------------------
[page 425]
 Sammādiṭṭhi sammāsaṅkappo sammāvācā sammākammanto sammāājīvo
 sammāvāyāmo sammāsati sammāsamādhi. Etete ubho ante
 anupagamma majjhimā paṭipadā tathāgatena abhisambuddhā cakkhukaraṇī
 ñāṇakaraṇī upasamāya abhiññāya sambodhāya nibbānāya
 saṁvattatīti iti yantaṁ vuttaṁ idametaṁ paṭicca vuttaṁ.
      [657] Ussādanañca jaññā apasādanañca jaññā ussādanañca
 ñatvā apasādanañca ñatvā nevussādeyya na apasādeyya dhammameva
 deseyyāti iti kho panetaṁ vuttaṁ. Kiñcetaṁ paṭicca vuttaṁ.
 Kathañca bhikkhave ussādanā ca hoti apasādanā ca no ca
 dhammadesanā. Ye kāmapaṭisandhisukhino somanassānuyogaṁ anuyuttā
 hīnaṁ gammaṁ pothujjanikaṁ anariyaṁ anatthasañhitaṁ sabbe te sadukkhā
 saupaghātā saupāyāsā sapariḷāhā micchāpaṭipannāti iti vadaṁ 1-
 ittheke apasādeti. Ye kāmapaṭisandhisukhino somanassānuyogaṁ
 ananuyuttā hīnaṁ gammaṁ pothujjanikaṁ anariyaṁ anatthasañhitaṁ sabbe
 te adukkhā anūpaghātā anūpāyāsā apariḷāhā sammāpaṭipannāti< PTS. M III , 232 >
 iti vadaṁ ittheke ussādeti. Ye attakilamathānuyogaṁ anuyuttā
 dukkhaṁ anariyaṁ anatthasañhitaṁ sabbe te sadukkhā saupaghātā
 saupāyāsā sapariḷāhā micchāpaṭipannāti iti vadaṁ ittheke
 apasādeti. Ye attakilamathānuyogaṁ ananuyuttā dukkhaṁ anariyaṁ anatthasañhitaṁ
 sabbe te adukkhā anūpaghātā anūpāyāsā apariḷāhā

  *  *  *  *  *  *
  Footnote:1 Po. iti padaṁ. sabbattha īdisameva.
-------------------------------------------------
[page 426]
 Sammāpaṭipannāti iti vadaṁ ittheke ussādeti. Yesaṁ kesañci
 bhavasaññojanaṁ appahīnaṁ sabbe te sadukkhā saupaghātā saupāyāsā
 sapariḷāhā micchāpaṭipannāti iti vadaṁ ittheke apasādeti. Yesaṁ
 kesañci bhavasaññojanaṁ pahīnaṁ sabbe te adukkhā anūpaghātā
 anūpāyāsā apariḷāhā sammāpaṭipannāti iti vadaṁ ittheke
 ussādeti. Evaṁ kho bhikkhave ussādanā ca hoti apasādanā
 ca no ca dhammadesanā.
      [658] Kathañca bhikkhave nevussādanā hoti na apasādanā
 dhammadesanāva 1-. Ye ca kāmapaṭisandhisukhino somanassānuyogaṁ anuyuttā
 hīnaṁ gammaṁ pothujjanikaṁ anariyaṁ anatthasañhitaṁ sabbe te sadukkhā
 saupaghātā saupāyāsā sapariḷāhā micchāpaṭipannāti na evamāha.
 Anuyogo ca kho sadukkho eso dhammo saupaghāto saupāyāso
 sapariḷāho micchāpaṭipadāti iti vadaṁ dhammameva deseti. Ye
 kāmapaṭisandhisukhino somanassānuyogaṁ ananuyuttā hīnaṁ gammaṁ pothujjanikaṁ
 anariyaṁ anatthasañhitaṁ sabbe te adukkhā anūpaghātā anūpāyāsā
 apariḷāhā sammāpaṭipannāti na evamāha. Ananuyogo ca kho
 adukkho eso dhammo anūpaghāto anūpāyāso apariḷāho sammāpaṭipadāti
 iti vadaṁ dhammameva deseti. Ye attakilamathānuyogaṁ
 anuyuttā dukkhaṁ anariyaṁ anatthasañhitaṁ sabbe te sadukkhā saupaghātā
 saupāyāsā sapariḷāhā micchāpaṭipannāti na evamāha. Anuyogo ca

  *  *  *  *  *  *
  Footnote:1 Po. Ma. Yu. sabbattha dhammadesanā cāti dissati.
-------------------------------------------------
[page 427]
 Kho sadukkho eso dhammo saupaghāto saupāyāso sapariḷāho micchāpaṭipadāti
 iti vadaṁ dhammameva deseti. Ye attakilamathānuyogaṁ ananuyuttā
 dukkhaṁ anariyaṁ anatthasañhitaṁ sabbe te adukkhā anūpaghātā
 anūpāyāsā apariḷāhā sammāpaṭipannāti na evamāha. Ananuyogo
 ca kho adukkho eso dhammo anūpaghāto anūpāyāso apariḷāho
 sammāpaṭipadāti iti vadaṁ < PTS. M III , 233 >dhammameva deseti. Yesaṁ kesañci
 bhavasaññojanaṁ appahīnaṁ sabbe te sadukkhā saupaghātā saupāyāsā
 sapariḷāhā micchāpaṭipannāti na evamāha. Bhavasaññojane kho
 appahīne bhavo appahīno hotīti iti vadaṁ dhammameva deseti.
 Yesaṁ kesañci bhavasaññojanaṁ pahīnaṁ sabbe te adukkhā anūpaghātā
 anūpāyāsā apariḷāhā sammāpaṭipannāti na evamāha.
 Bhavasaññojane ca kho pahīne bhavo 1- pahīno hotīti iti vadaṁ dhammameva
 deseti. Evaṁ kho bhikkhave nevussādanā hoti na apasādanā
 dhammadesanāva. Ussādanañca jaññā apasādanañca jaññā ussādanañca
 ñatvā apasādanañca ñatvā nevussādeyya na apasādeyya dhammameva
 deseyyāti iti yantaṁ vuttaṁ idametaṁ paṭicca vuttaṁ.
      [659] Sukhavinicchayaṁ jaññā sukhavinicchayaṁ ñatvā ajjhattaṁ
 sukhamanuyuñjeyyāti iti kho panetaṁ vuttaṁ. Kiñcetaṁ paṭicca vuttaṁ.
 Pañcime bhikkhave kāmaguṇā katame pañca cakkhuviññeyyā
 rūpā iṭṭhā kantā manāpā piyarūpā kāmūpasañhitā rajanīyā

  *  *  *  *  *  *
  Footnote:1 Ma. bhavopi.
-------------------------------------------------
[page 428]
 Sotaviññeyyā saddā ... Ghānaviññeyyā gandhā ... Jivhāviññeyyā
 rasā ... Kāyaviññeyyā phoṭṭhabbā iṭṭhā kantā manāpā piyarūpā
 kāmūpasañhitā rajanīyā ime kho bhikkhave pañca kāmaguṇā.
 Yaṁ kho bhikkhave ime pañca kāmaguṇe paṭicca uppajjati sukhaṁ
 somanassaṁ idaṁ vuccati kāmasukhaṁ puthujjanasukhaṁ miḷhasukhaṁ anariyasukhaṁ.
 Na sevitabbaṁ na bhāvetabbaṁ na bahulīkātabbaṁ bhāyitabbaṁ etassa
 sukhassāti vadāmi. Idha bhikkhave bhikkhu vivicceva kāmehi vivicca
 akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ
 upasampajja viharati. Vitakkavicārānaṁ vūpasamā ajjhattaṁ sampasādanaṁ
 cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ ...
 Tatiyaṁ jhānaṁ ... Catutthaṁ jhānaṁ upasampajja < PTS. M III , 234 >viharati idaṁ vuccati
 nekkhammasukhaṁ pavivekasukhaṁ upasamasukhaṁ sambodhisukhaṁ. Āsevitabbaṁ
 bhāvetabbaṁ bahulīkātabbaṁ na bhāyitabbaṁ etassa sukhassāti vadāmi.
 Sukhavinicchayaṁ jaññā sukhavinicchayaṁ ñatvā ajjhattaṁ sukhamanuyuñjeyyāti
 iti yantaṁ vuttaṁ idametaṁ paṭicca vuttaṁ.
      [660] Raho vādaṁ na bhāseyya sammukhā nātikhīṇaṁ bhaṇeti
 iti kho panetaṁ vuttaṁ. Kiñcetaṁ paṭicca vuttaṁ. Tatra bhikkhave
 yaṁ jaññā raho vādaṁ abbhūtaṁ atacchaṁ anatthasañhitaṁ sasakkaṁ 1-
 taṁ raho vādaṁ na bhāseyya yampi jaññā raho vādaṁ bhūtaṁ tacchaṁ
 anatthasañhitaṁ tassapi sikkheyya avacanāya yañca kho jaññā

  *  *  *  *  *  *
  Footnote:1 Po. sampattaṁ.
-------------------------------------------------
[page 429]
 Raho vādaṁ bhūtaṁ tacchaṁ atthasañhitaṁ tatra kālaññū assa tassa
 raho vādassa vacanāya. Tatra bhikkhave yaṁ jaññā sammukhā
 khīṇavādaṁ abbhūtaṁ atacchaṁ anatthasañhitaṁ sasakkaṁ taṁ sammukhā
 khīṇavādaṁ na bhāseyya yampi jaññā sammukhā khīṇavādaṁ bhūtaṁ
 tacchaṁ anatthasañhitaṁ tassapi sikkheyya avacanāya yañca kho
 jaññā sammukhā khīṇavādaṁ bhūtaṁ tacchaṁ atthasañhitaṁ tatra kālaññū
 assa tassa sammukhā khīṇavādassa vacanāya. Raho vādaṁ na bhāseyya
 sammukhā nātikhīṇaṁ bhaṇeti iti yantaṁ vuttaṁ idametaṁ paṭicca vuttaṁ.
      [661] Ataramānova bhāseyya no taramānoti iti kho panetaṁ
 vuttaṁ. Kiñcetaṁ paṭicca vuttaṁ. Tatra bhikkhave taramānassa
 bhāsato kāyopi kilamati cittampi upahaññati saropi upahaññati
 kaṇṭhopi āturiyati avisaṭṭhaṁpi hoti aviññeyyaṁ taramānassa bhāsitaṁ.
 Tatra bhikkhave ataramānassa bhāsato kāyopi na kilamati cittampi na
 upahaññati saropi na upahaññati kaṇṭhopi na āturiyati visaṭṭhampi
 hoti viññeyyaṁ ataramānassa bhāsitaṁ. Ataramānova bhāseyya no
 taramānoti iti yantaṁ vuttaṁ idametaṁ paṭicca vuttaṁ.
      [662] Janapadaniruttiṁ nābhiniveseyya samaññaṁ nātidhāveyyāti
 iti kho panetaṁ vuttaṁ. Kiñcetaṁ paṭicca < PTS. M III , 235 >vuttaṁ. Kathañca bhikkhave
 janapadaniruttiyā ca abhiniveso hoti samaññāya ca atisāro.
 Idha bhikkhave tadevekaccesu janapadesu pātīti sañjānanti pattanti
-------------------------------------------------
[page 430]
 Sañjānanti piṭṭhanti 1- sañjānanti sarāvanti sañjānanti harosanti 2-
 sañjānanti poṇanti sañjānanti hananti 3- sañjānanti
 pipilanti 4- sañjānanti. Iti yathā yathā naṁ tesu tesu janapadesu
 sañjānanti tathā tathā thāmasā parāmāsā abhinivissa voharati
 idameva saccaṁ moghamaññanti. Evaṁ kho bhikkhave janapadaniruttiyā
 ca abhiniveso hoti samaññāya ca atisāro. Kathañca bhikkhave
 janapadaniruttiyā ca anabhiniveso hoti samaññāya ca anatisāro.
 Idha bhikkhave tadevekaccesu janapadesu pātīti sañjānanti pattanti
 sañjānanti piṭṭhanti 5- sañjānanti sarāvanti sañjānanti harosanti
 sañjānanti poṇanti sañjānanti hananti sañjānanti pipilanti
 sañjānanti. Iti yathā yathā naṁ tesu tesu janapadesu sañjānanti
 idaṁ kirame āyasmanto sandhāya voharantīti tathā tathā voharati
 aparāmasaṁ. Evaṁ kho bhikkhave janapadaniruttiyā ca anabhiniveso
 hoti samaññāya ca anatisāro. Janapadaniruttiṁ nābhiniveseyya
 samaññaṁ nātidhāveyyāti iti yantaṁ vuttaṁ idametaṁ paṭicca vuttaṁ.
      [663] Tatra bhikkhave yo kāmapaṭisandhisukhino somanassānuyogo
 hīno gammo pothujjaniko anariyo anatthasañhito sadukkho eso
 dhammo saupaghāto saupāyāso sapariḷāho micchāpaṭipadā tasmā

  *  *  *  *  *  *
  Footnote:1 Po. Sī. vitthanti. 2 Sī. dhāropanti. 3 Sī. ayaṁ pāṭho natthi.
 4 Sī. Ma. pisīlavanti pisīlanti. 5 Ma. vittanti.
-------------------------------------------------
[page 431]
 Eso dhammo saraṇo. Tatra bhikkhave yo kāmapaṭisandhisukhino
 somanassānuyogaṁ ananuyogo hīnaṁ gammaṁ pothujjanikaṁ anariyaṁ anatthasañhitaṁ
 adukkho eso dhammo anūpaghāto anūpāyāso apariḷāho
 sammāpaṭipadā tasmā eso dhammo araṇo.
      [664] Tatra bhikkhave yo attakilamathānuyogo dukkho anariyo
 anatthasañhito sadukkho eso dhammo saupaghāto saupāyāso
 sapariḷāho micchāpaṭipadā tasmā eso dhammo saraṇo. Tatra
 bhikkhave < PTS. M III , 236 >yo attakilamathānuyogaṁ ananuyogo dukkhaṁ anariyaṁ anatthasañhitaṁ
 adukkho eso dhammo anūpaghāto anūpāyāso apariḷāho
 sammāpaṭipadā tasmā eso dhammo araṇo.
      [665] Tatra bhikkhave yāyaṁ majjhimā paṭipadā tathāgatena
 abhisambuddhā cakkhukaraṇī ñāṇakaraṇī upasamāya abhiññāya sambodhāya
 nibbānāya saṁvattati adukkho eso dhammo anūpaghāto anūpāyāso
 apariḷāho sammāpaṭipadā tasmā eso dhammo araṇo.
      [666] Tatra bhikkhave yāyaṁ ussādanā ca apasādanā ca no
 ca dhammadesanā sadukkho eso dhammo saupaghāto saupāyāso
 sapariḷāho micchāpaṭipadā tasmā eso dhammo saraṇo. Tatra bhikkhave
 yāyaṁ nevussādanā [1]- na apasādanā [2]- dhammadesanāva [3]- adukkho
 eso dhammo anūpaghāto anūpāyāso apariḷāho sammāpaṭipadā
 tasmā eso dhammo araṇo.
      [667] Tatra bhikkhave yamidaṁ kāmasukhaṁ miḷhasukhaṁ puthujjanasukhaṁ

  *  *  *  *  *  *
  Footnote:1-2-3 Ma. etthantare casaddo atthi.
-------------------------------------------------
[page 432]
 Anariyasukhaṁ sadukkho eso dhammo saupaghāto saupāyāso sapariḷāho
 micchāpaṭipadā. Tasmā eso dhammo saraṇo. Tatra bhikkhave
 yamidaṁ nekkhammasukhaṁ pavivekasukhaṁ upasamasukhaṁ sambodhisukhaṁ adukkho
 eso dhammo anūpaghāto anūpāyāso apariḷāho sammāpaṭipadā
 tasmā eso dhammo araṇo.
      [668] Tatra bhikkhave yvāyaṁ raho vādo abbhūto ataccho
 anatthasañhito sadukkho eso dhammo saupaghāto saupāyāso
 sapariḷāho micchāpaṭipadā tasmā eso dhammo saraṇo. Tatra
 bhikkhave yopāyaṁ raho vādo bhūto taccho anatthasañhito sadukkho
 eso dhammo saupaghāto saupāyāso sapariḷāho micchāpaṭipadā
 tasmā eso dhammo saraṇo. Tatra bhikkhave yo cāyaṁ
 raho vādo bhūto taccho atthasañhito adukkho eso dhammo
 anūpaghāto anapāyāso apariḷāho sammāpaṭipadā tasmā eso
 dhammo araṇo.
      [669] Tatra bhikkhave yvāyaṁ sammukhā khīṇavādo abbhūto ataccho
 anatthasañhito sadukkho eso dhammo saupaghāto saupāyāso
 sapariḷāho micchāpaṭipadā tasmā eso dhammo saraṇo. Tatra
 bhikkhave yopāyaṁ sammukhā khīṇavādo bhūto taccho anatthasañhito
 sadukkho eso < PTS. M III , 237 >dhammo saupaghāto saupāyāso sapariḷāho micchāpaṭipadā
 tasmā eso dhammo saraṇo. Tatra bhikkhave yo
 cāyaṁ sammukhā khīṇavādo bhūto taccho atthasañhito adukkho
-------------------------------------------------
[page 433]
 Eso dhammo anūpaghāto anūpāyāso apariḷāho sammāpaṭipadā
 tasmā eso dhammo araṇo.
      [670] Tatra bhikkhave yamidaṁ taramānassa bhāsitaṁ sadukkho eso
 dhammo saupaghāto saupāyāso sapariḷāho micchāpaṭipadā tasmā
 eso dhammo saraṇo. Tatra bhikkhave yamidaṁ ataramānassa bhāsitaṁ
 adukkho eso dhammo anūpaghāto anūpāyāso apariḷāho sammāpaṭipadā
 tasmā eso dhammo araṇo.
      [671] Tatra bhikkhave yvāyaṁ janapadaniruttiyā ca abhiniveso
 samaññāya ca atisāro sadukkho eso dhammo saupaghāto saupāyāso
 sapariḷāho micchāpaṭipadā tasmā eso dhammo saraṇo.
 Tatra bhikkhave yvāyaṁ janapadaniruttiyā ca anabhiniveso samaññāya
 ca anatisāro adukkho eso dhammo anūpaghāto anūpāyāso
 apariḷāho sammāpaṭipadā tasmā eso dhammo araṇo.
      [672] Tasmātiha bhikkhave saraṇañca dhammaṁ jānissāma araṇañca
 dhammaṁ jānissāma saraṇañca dhammaṁ ñatvā araṇañca dhammaṁ ñatvā
 araṇapaṭipadaṁ paṭipajjissāmāti evañhi vo bhikkhave sikkhitabbaṁ.
 Subhūti ca pana bhikkhave kulaputto araṇapaṭipadaṁ paṭipannoti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                  Araṇavibhaṅgasuttaṁ niṭṭhitaṁ navamaṁ.
                       ----------
-------------------------------------------------
[page 434]
                       Dhātuvibhaṅgasuttaṁ
      [673] Evamme sutaṁ ekaṁ samayaṁ bhagavā magadhesu cārikañcaramāno
 yena rājagahaṁ tadavasari yena bhaggavo kumbhakāro tenupasaṅkami
 upasaṅkamitvā bhaggavaṁ kumbhakāraṁ etadavoca sace te bhaggava agaru
 viharāma nivesane 1- ekarattinti. Na kho me bhante garu atthi
 cettha < PTS. M III , 238 >pabbajito paṭhamaṁ vāsūpagato hoti sace so anujānāti
 viharatha bhante yathāsukhanti.
      [674] Tena kho pana samayena pukkusāti nāma kulaputto
 bhagavantaṁ uddissa saddhāya agārasmā anagāriyaṁ pabbajito. So
 tasmiṁ kumbhakāranivesane 2- paṭhamaṁ vāsūpagato hoti. Atha kho bhagavā
 yenāyasmā pukkusāti tenupasaṅkami upasaṅkamitvā āyasmantaṁ
 pukkusātiṁ etadavoca sace te bhikkhu agaru viharāma nivesane
 ekarattinti. Ūrundaṁ āvuso kumbhakāranivesanaṁ viharatāyasmā
 yathāsukhanti.
      [675] Atha kho bhagavā kumbhakāranivesanaṁ pavisitvā ekamantaṁ
 tiṇasantharakaṁ paññāpetvā nisīdi pallaṅkaṁ ābhujitvā ujuṁ kāyaṁ
 paṇidhāya parimukhaṁ satiṁ upaṭṭhapetvā. Atha kho bhagavā bahudeva
 rattiṁ nisajjāya vītināmesi. Āyasmāpi kho pukkusāti bahudeva

  *  *  *  *  *  *
  Footnote:1 Sī. Yu. viharāmāvesane. 2 Sī. Yu. kumbhakārāvesane.
-------------------------------------------------
[page 435]
 Rattiṁ nisajjāya vītināmesi. Atha kho bhagavato etadahosi pāsādikaṁ
 nu kho ayaṁ kulaputto iriyati yannūnāhaṁ puccheyyanti. Atha kho
 bhagavā āyasmantaṁ pukkusātiṁ etadavoca kaṁsi tvaṁ bhikkhu uddissa
 pabbajito ko vā te satthā kassa vā tvaṁ dhammaṁ rocesīti.
      [676] Atthāvuso samaṇo gotamo sakyaputto sakyakulā
 pabbajito taṁ kho pana bhavantaṁ 1- gotamaṁ evaṁkalyāṇo kittisaddo
 abbhuggato itipi so bhagavā arahaṁ sammāsambuddho vijjācaraṇasampanno
 sugato lokavidū anuttaro purisadammasārathi satthā
 devamanussānaṁ buddho bhagavāti tāhaṁ bhagavantaṁ uddissa pabbajito so
 ca me bhagavā satthā tassāhaṁ bhagavato dhammaṁ rocemīti. Kahaṁ
 pana bhikkhu etarahi so bhagavā viharati arahaṁ sammāsambuddhoti.
 Atthāvuso uttaresu janapadesu sāvatthī nāma nagaraṁ tattha so< PTS. M III , 239 >
 bhagavā etarahi viharati arahaṁ sammāsambuddhoti. Diṭṭhapubbo pana
 te bhikkhu so bhagavā disvā ca pana jāneyyāsīti. Na kho me
 āvuso diṭṭhapubbo so bhagavā disvāhaṁ 2- na jāneyyanti.
      [677] Atha kho bhagavato etadahosi mamaṁ 3- khvāyaṁ kulaputto
 uddissa pabbajito yannūnassāhaṁ dhammaṁ deseyyanti. Atha kho
 bhagavā āyasmantaṁ pukkusātiṁ āmantesi dhammaṁ vo 4- bhikkhu desissāmi
 taṁ suṇāhi sādhukaṁ manasikarohi bhāsissāmīti. Evamāvusoti kho
 āyasmā pukkusāti bhagavato paccassosi.

  *  *  *  *  *  *
  Footnote:1 Ma. Yu. bhagavantaṁ. 2 Po. Ma. Yu. disvā cāhaṁ. 3 Ma. mamañca khvāyaṁ.
 4 Po. Ma. Yu. te.
-------------------------------------------------
[page 436]
      [678] Bhagavā etadavoca chadhāturo ayaṁ bhikkhu puriso
 chaphassāyatano aṭṭhārasamanopavicāro caturādhiṭṭhāno yattha ṭhitaṁ
 maññassavā nappavattanti maññassave kho pana nappavattamāne
 muni santoti vuccati paññaṁ nappamajjeyya saccamanurakkheyya cāgamanubrūheyya
 santimeva so sikkheyya ayamuddeso chadhātuvibhaṅgassa.
      [679] Chadhāturo ayaṁ bhikkhu purisoti iti kho panetaṁ vuttaṁ.
 Kiñcetaṁ paṭicca vuttaṁ. Chayimā bhikkhu dhātuyo paṭhavīdhātu āpodhātu
 tejodhātu vāyodhātu ākāsadhātu viññāṇadhātu. Chadhāturo ayaṁ
 bhikkhu purisoti iti yantaṁ vuttaṁ idametaṁ paṭicca vuttaṁ.
      [680] Chaphassāyatano ayaṁ bhikkhu purisoti iti kho panetaṁ
 vuttaṁ. Kiñcetaṁ paṭicca vuttaṁ. Cakkhu phassāyatanaṁ 1- sotaṁ
 phassāyatanaṁ ghānaṁ phassāyatanaṁ jivhā phassāyatanaṁ kāyo phassāyatanaṁ mano
 phassāyatanaṁ. Chaphassāyatano ayaṁ bhikkhu purisoti iti yantaṁ vuttaṁ
 idametaṁ paṭicca vuttaṁ.
      [681] Aṭṭhārasamanopavicāro ayaṁ bhikkhu purisoti iti kho panetaṁ
 vuttaṁ. Kiñcetaṁ paṭicca vuttaṁ. Cakkhunā rūpaṁ < PTS. M III , 240 >disvā somanassaṭṭhānīyaṁ
 rūpaṁ upavicarati domanassaṭṭhānīyaṁ rūpaṁ upavicarati upekkhaṭṭhānīyaṁ rūpaṁ
 upavicarati sotena saddaṁ sutvā ... Ghānena gandhaṁ ghāyitvā ...
 Jivhāya rasaṁ sāyitvā ... Kāyena phoṭṭhabbaṁ phusitvā ... Manasā dhammaṁ
 viññāya somanassaṭṭhānīyaṁ dhammaṁ upavicarati domanassaṭṭhānīyaṁ dhammaṁ

  *  *  *  *  *  *
  Footnote:1 Ma. Yu. samphassāyatanaṁ. sabbattha īdisameva.
-------------------------------------------------
[page 437]
 Upavicarati upekkhaṭṭhānīyaṁ dhammaṁ upavicarati iti cha somanassūpavicārā
 cha domanassūpavicārā cha upekkhūpavicārā. Aṭṭhārasamanopavicāro
 ayaṁ bhikkhu purisoti iti yantaṁ vuttaṁ idametaṁ paṭicca vuttaṁ.
      [682] Caturādhiṭṭhāno ayaṁ bhikkhu purisoti iti kho panetaṁ
 vuttaṁ. Kiñcetaṁ paṭicca vuttaṁ. Paññādhiṭṭhāno saccādhiṭṭhāno
 cāgādhiṭṭhāno upasamādhiṭṭhāno. Caturādhiṭṭhāno ayaṁ bhikkhu purisoti
 iti yantaṁ vuttaṁ idametaṁ paṭicca vuttaṁ.
      [683] Paññaṁ nappamajjeyya saccamanurakkheyya cāgamanubrūheyya
 santimeva so sikkheyyāti iti kho panetaṁ vuttaṁ. Kiñcetaṁ
 paṭicca vuttaṁ. Kathañca bhikkhu paññaṁ nappamajjati. Chayimā bhikkhu
 dhātuyo paṭhavīdhātu āpodhātu tejodhātu vāyodhātu ākāsadhātu
 viññāṇadhātu.
      [684] Katamā ca bhikkhu paṭhavīdhātu. Paṭhavīdhātu siyā ajjhattikā
 siyā bāhirā. Katamā ca bhikkhu ajjhattikā paṭhavīdhātu. Yaṁ
 ajjhattaṁ paccattaṁ kakkhalaṁ kharigataṁ upādinnaṁ seyyathīdaṁ kesā
 lomā nakhā dantā taco maṁsaṁ nahārū aṭṭhī aṭṭhimiñjaṁ vakkaṁ
 hadayaṁ yakanaṁ kilomakaṁ pihakaṁ papphāsaṁ antaṁ antaguṇaṁ udariyaṁ karīsaṁ
 yaṁ vā panaññampi kiñci ajjhattaṁ paccattaṁ kakkhalaṁ kharigataṁ
 upādinnaṁ ayaṁ vuccati bhikkhu ajjhattikā paṭhavīdhātu. Yā ceva
 kho pana ajjhattikā paṭhavīdhātu yā ca bāhirā paṭhavīdhātu paṭhavīdhāturevesā.
-------------------------------------------------
[page 438]
 Taṁ netaṁ mama nesohamasmi na meso attāti
 evametaṁ yathābhūtaṁ sammappaññāya daṭṭhabbaṁ. Evametaṁ yathābhūtaṁ
 sammappaññāya disvā paṭhavīdhātuyā nibbindati paṭhavīdhātuyā cittaṁ
 virājeti.
      [685] Katamā ca bhikkhu āpodhātu. Āpodhātu siyā ajjhattikā
 siyā bāhirā. Katamā ca bhikkhu ajjhattikā āpodhātu. Yaṁ
 ajjhattaṁ paccattaṁ āpo āpogataṁ upādinnaṁ seyyathīdaṁ pittaṁ
 semhaṁ pubbo lohitaṁ sedo medo assu vasā kheḷo siṅghāṇikā
 lasikā muttaṁ yaṁ vā panaññampi kiñci ajjhattaṁ paccattaṁ
 āpo āpogataṁ upādinnaṁ ayaṁ vuccati bhikkhu ajjhattikā
 āpodhātu. Yā ceva kho pana ajjhattikā āpodhātu yā ca bāhirā
 āpodhātu āpodhāturevesā. Taṁ netaṁ mama nesohamasmi na meso
 attāti evametaṁ yathābhūtaṁ sammappaññāya daṭṭhabbaṁ. Evametaṁ
 yathābhūtaṁ sammappaññāya disvā āpodhātuyā nibbindati āpodhātuyā
 cittaṁ virājeti.
      [686] Katamā ca bhikkhu tejodhātu. Tejodhātu siyā ajjhattikā
 siyā bāhirā. Katamā ca bhikkhu ajjhattikā tejodhātu. Yaṁ
 ajjhattaṁ paccattaṁ tejo tejogataṁ upādinnaṁ seyyathīdaṁ yena
 ca santappati yena ca jiriyati yena ca pariḍayhati yena ca asitapītakhāyitasāyitaṁ
 sammāpariṇāmaṁ gacchati yaṁ vā panaññampi kiñci
-------------------------------------------------
[page 439]
 Ajjhattaṁ paccattaṁ tejo tejogataṁ upādinnaṁ ayaṁ vuccati bhikkhu
 ajjhattikā tejodhātu. Yā ceva kho pana ajjhattikā
 tejodhātu yā ca bāhirā tejodhātu tejodhāturevesā. Taṁ netaṁ
 mama nesohamasmi na meso attāti evametaṁ yathābhūtaṁ sammappaññāya
 daṭṭhabbaṁ. Evametaṁ yathābhūtaṁ sammappaññāya disvā
 tejodhātuyā nibbindati tejodhātuyā cittaṁ virājeti.
      [687] Katamā ca bhikkhu vāyodhātu. Vāyodhātu siyā ajjhattikā
 siyā bāhirā. Katamā ca bhikkhu ajjhattikā vāyodhātu. Yaṁ
 ajjhattaṁ paccattaṁ vāyo vāyogataṁ upādinnaṁ seyyathīdaṁ
 uddhaṅgamā vātā adhogamā vātā kucchisayā vātā koṭṭhasayā 1- vātā
 aṅgamaṅgānusārino vātā assāso passāso yaṁ vā panaññampi
 kiñci ajjhattaṁ paccattaṁ vāyo vāyogataṁ upādinnaṁ ayaṁ vuccati
 bhikkhu ajjhattikā vāyodhātu. Yā ceva kho pana ajjhattikā
 vāyodhātu yā ca bāhirā vāyodhātu vāyodhāturevesā. Taṁ
 netaṁ mama nesohamasmi na meso attāti evametaṁ yathābhūtaṁ sammappaññāya
 daṭṭhabbaṁ. Evametaṁ yathābhūtaṁ sammappaññāya disvā
 vāyodhātuyā nibbindati vāyodhātuyā cittaṁ virājeti.
      [688] Katamā ca bhikkhu ākāsadhātu. Ākāsadhātu siyā
 ajjhattikā siyā bāhirā. Katamā ca bhikkhu ajjhattikā
 ākāsadhātu. Yaṁ ajjhattaṁ paccattaṁ ākāsaṁ ākāsagataṁ upādinnaṁ

  *  *  *  *  *  *
  Footnote:1 Ma. koṭṭhāsayā.
-------------------------------------------------
[page 440]
 Seyyathīdaṁ kaṇṇacchiddaṁ nāsacchiddaṁ mukhadvāraṁ yena ca asitapītakhāyitasāyitaṁ
 ajjhoharati yattha ca asitapītakhāyitasāyitaṁ santiṭṭhati
 yena ca asitapītakhāyitasāyitaṁ adhobhāgā 1- nikkhamati yaṁ vā
 panaññampi kiñci ajjhattaṁ paccattaṁ ākāsaṁ ākāsagataṁ [2]-
 upādinnaṁ ayaṁ vuccati bhikkhu ajjhattikā ākāsadhātu. Yā ceva
 kho pana ajjhattikā ākāsadhātu yā ca bāhirā ākāsadhātu
 ākāsadhāturevesā. Taṁ netaṁ mama nesohamasmi na meso attāti
 evametaṁ yathābhūtaṁ sammappaññāya daṭṭhabbaṁ. Evametaṁ yathābhūtaṁ
 sammappaññāya disvā ākāsadhātuyā nibbindati ākāsadhātuyā
 cittaṁ virājeti.
      [689] Athāparaṁ viññāṇaṁyeva avasissati parisuddhaṁ pariyodātaṁ
 tena viññāṇena kiñci jānāti 3- sukhantipi vijānāti dukkhantipi
 vijānāti adukkhamasukhantipi vijānāti. Sukhavedanīyaṁ bhikkhu phassaṁ
 paṭicca uppajjati sukhā vedanā. So sukhaṁ vedanaṁ vediyamāno
 sukhaṁ vedanaṁ vediyāmīti pajānāti tasseva sukhavedanīyassa phassassa
 nirodhā yaṁ tajjaṁ vedayitaṁ sukhavedanīyaṁ phassaṁ paṭicca uppannā sukhā
 vedanā sā nirujjhati sā vūpasammatīti pajānāti. Dukkhavedanīyaṁ
 bhikkhu phassaṁ paṭicca uppajjati dukkhā vedanā. So dukkhaṁ vedanaṁ
 vediyamāno dukkhaṁ vedanaṁ vediyāmīti pajānāti tasseva dukkhavedanīyassa
 phassassa nirodhā yaṁ tajjaṁ vedayitaṁ dukkhavedanīyaṁ phassaṁ

  *  *  *  *  *  *
  Footnote:1 Ma. adhobhāgaṁ. 2 Po. Ma. aghaṁ aghagataṁ vivaraṁ viragataṁ asamphuṭṭhaṁ maṁsalohitehi ....
 3 Po. Ma. tena ca viññāṇena kiṁ vijānāti.
-------------------------------------------------
[page 441]
 Paṭicca uppannā dukkhā vedanā sā nirujjhati sā vūpasammatīti
 pajānāti. Adukkhamasukhavedanīyaṁ bhikkhu phassaṁ paṭicca uppajjati
 adukkhamasukhā vedanā. So adukkhamasukhaṁ vedanaṁ vediyamāno
 adukkhamasukhaṁ vedanaṁ vediyāmīti pajānāti tasseva adukkhamasukhavedanīyassa
 phassassa nirodhā yaṁ tajjaṁ vedayitaṁ adukkhamasukhavedanīyaṁ
 phassaṁ paṭicca uppannā adukkhamasukhā vedanā sā nirujjhati sā
 vūpasammatīti pajānāti.
      [690] Seyyathāpi bhikkhu dvinnaṁ kaṭṭhānaṁ saṅghaṭā 1- samodhānā
 usmā jāyati tejo abhinibbattati < PTS. M III , 243 >tesaṁyeva dvinnaṁ kaṭṭhānaṁ
 nānābhāvā vinikkhepā yā tajjā usmā sā nirujjhati sā vūpasammati
 evameva kho bhikkhu sukhavedanīyaṁ phassaṁ paṭicca uppajjati sukhā
 vedanā. So sukhaṁ vedanaṁ vediyamāno sukhaṁ vedanaṁ vediyāmīti
 pajānāti tasseva sukhavedanīyassa phassassa nirodhā yaṁ tajjaṁ vedayitaṁ
 sukhavedanīyaṁ phassaṁ paṭicca uppannā sukhā vedanā sā nirujjhati sā
 vūpasammatīti pajānāti. Dukkhavedanīyaṁ bhikkhu phassaṁ paṭicca uppajjati
 dukkhā vedanā. So dukkhaṁ vedanaṁ vediyamāno dukkhaṁ vedanaṁ
 vediyāmīti pajānāti tasseva dukkhavedanīyassa phassassa nirodhā
 yaṁ tajjaṁ vedayitaṁ dukkhavedanīyaṁ phassaṁ paṭicca uppannā dukkhā
 vedanā sā nirujjhati sā vūpasammatīti pajānāti. Adukkhamasukhavedanīyaṁ

  *  *  *  *  *  *
  Footnote:1 Sī. Yu. samphassasamodhānā.
-------------------------------------------------
[page 442]
 Bhikkhu phassaṁ paṭicca uppajjati adukkhamasukhā vedanā. So
 adukkhamasukhaṁ vedanaṁ vediyamāno adukkhamasukhaṁ vedanaṁ vediyāmīti
 pajānāti tasseva adukkhamasukhavedanīyassa phassassa nirodhā yaṁ tajjaṁ
 vedayitaṁ adukkhamasukhavedanīyaṁ phassaṁ paṭicca uppannā adukkhamasukhā
 vedanā sā nirujjhati sā vūpasammatīti pajānāti. Athāparaṁ
 upekkhāyeva avasissati parisuddhā pariyodātā mudu ca kammaññā
 ca pabhassarā ca.
      [691] Seyyathāpi bhikkhu dakkho suvaṇṇakāro vā suvaṇṇakārantevāsī
 vā ukkaṁ bandheyya ukkaṁ bandhitvā ukkāmukhaṁ ālimpeyya
 ukkāmukhaṁ ālimpetvā saṇḍāsena jātarūpaṁ gahetvā ukkāmukhe
 pakkhipeyya. Tamenaṁ kālena kālaṁ abhidhameyya kālena kālaṁ udakena
 paripphoseyya kālena kālaṁ ajjhupekkheyya. Taṁ hoti jātarūpaṁ 1- nihataṁ
 ninnītakasāvaṁ mudu ca kammaññaṁ ca pabhassarañca yassā yassāva
 pilandhanavikatiyā ākaṅkhati yadi pavaṭṭikāya 2- yadi kuṇḍalāya yadi
 gīveyyakāya yadi suvaṇṇamālāya tañcassa atthaṁ anubhoti evameva
 kho bhikkhu athāparaṁ upekkhāyeva avasissati parisuddhā pariyodātā mudu
 ca kammaññā ca pabhassarā ca. So evaṁ pajānāti imañce
 ahaṁ upekkhaṁ evaṁ parisuddhaṁ evaṁ pariyodātaṁ ākāsānañcāyatanaṁ
 upasaṁhareyyaṁ tadanudhammañca cittaṁ bhāveyyaṁ evamme ayaṁ upekkhā

  *  *  *  *  *  *
  Footnote:1 Sī. Ma. ito paraṁ dhantaṁ suddhantaṁ niddhantanti dissati. 2 Ma. paṭiṭṭikāya.
-------------------------------------------------
[page 443]
 Tannissitā tadupādānā ciraṁ dīghamaddhānaṁ tiṭṭheyya imañce ahaṁ
 upekkhaṁ evaṁ parisuddhaṁ evaṁ pariyodātaṁ < PTS. M III , 244 >viññāṇañcāyatanaṁ upasaṁhareyyaṁ
 tadanudhammañca cittaṁ bhāveyyaṁ evamme ayaṁ upekkhā tannissitā
 tadupādānā ciraṁ dīghamaddhānaṁ tiṭṭheyya imañce ahaṁ upekkhaṁ
 evaṁ parisuddhaṁ evaṁ pariyodātaṁ ākiñcaññāyatanaṁ upasaṁhareyyaṁ
 tadanudhammañca cittaṁ bhāveyyaṁ evamme ayaṁ upekkhā tannissitā
 tadupādānā ciraṁ dīghamaddhānaṁ tiṭṭheyya imañce ahaṁ upekkhaṁ
 evaṁ parisuddhaṁ evaṁ pariyodātaṁ nevasaññānāsaññāyatanaṁ
 upasaṁhareyyaṁ tadanudhammañca cittaṁ bhāveyyaṁ evamme ayaṁ upekkhā
 tannissitā tadupādānā ciraṁ dīghamaddhānaṁ tiṭṭheyyāti. So evaṁ
 pajānāti imañce ahaṁ upekkhaṁ evaṁ parisuddhaṁ evaṁ pariyodātaṁ
 ākāsānañcāyatanaṁ upasaṁhareyyaṁ tadanudhammañca cittaṁ bhāveyyaṁ saṅkhatametaṁ
 imañce ahaṁ upekkhaṁ evaṁ parisuddhaṁ evaṁ pariyodātaṁ viññāṇañcāyatanaṁ
 upasaṁhareyyaṁ tadanudhammañca cittaṁ bhāveyyaṁ saṅkhatametaṁ
 imañce ahaṁ upekkhaṁ evaṁ parisuddhaṁ evaṁ pariyodātaṁ ākiñcaññāyatanaṁ
 upasaṁhareyyaṁ tadanudhammañca cittaṁ bhāveyyaṁ saṅkhatametaṁ
 imañce ahaṁ upekkhaṁ evaṁ parisuddhaṁ evaṁ pariyodātaṁ nevasaññānāsaññāyatanaṁ
 upasaṁhareyyaṁ tadanudhammañca cittaṁ bhāveyyaṁ saṅkhatametanti.
 So nevābhisaṅkharoti 1- nābhisañcetayati bhavāya vā vibhavāya
 vā. So anabhisaṅkharonto anabhisañcetayanto bhavāya vibhavāya na

  *  *  *  *  *  *
  Footnote:1 Ma. so neva taṁ abhisaṅkharoti.
-------------------------------------------------
[page 444]
 Kiñci loke upādiyati anupādiyaṁ na paritassati aparitassaṁ paccattaṁyeva
 parinibbāyati khīṇā jāti vusitaṁ brahmacariyaṁ kataṁ karaṇīyaṁ
 nāparaṁ itthattāyāti pajānāti. So sukhañce vedanaṁ vedeti
 sā aniccāti pajānāti anajjhositāti pajānāti anabhinanditāti
 pajānāti. Dukkhañce vedanaṁ vedeti sā aniccāti pajānāti
 anajjhositāti pajānāti anabhinanditāti pajānāti. Adukkhamasukhañce
 vedanaṁ vedeti sā aniccāti pajānāti anajjhositāti
 pajānāti anabhinanditāti pajānāti. So sukhañce vedanaṁ vedeti
 visaṁyutto naṁ vedeti. So dukkhañce vedanaṁ vedeti visaṁyutto
 naṁ vedeti. < PTS. M III , 245 >Adukkhamasukhañce vedanaṁ vedeti visaṁyutto naṁ vedeti.
 So kāyapariyantikaṁ vedanaṁ vediyamāno kāyapariyantikaṁ vedanaṁ vediyāmīti
 pajānāti. Jīvitapariyantikaṁ vedanaṁ vediyamāno jīvitapariyantikaṁ vedanaṁ
 vediyāmīti pajānāti. Kāyassa bhedā [1]- uddhaṁ jīvitapariyādānā
 idheva sabbavedayitāni abhinanditāni sītibhavissantīti pajānāti.
      [692] Seyyathāpi bhikkhu telañca paṭicca vaṭṭiñca paṭicca
 telappadīpo jhāyati. Tasseva telassa ca vaṭṭiyā ca pariyādānā
 aññassa ca anupahārā anāhāro nibbāyati evameva kho bhikkhu
 kāyapariyantikaṁ vedanaṁ vediyamāno kāyapariyantikaṁ vedanaṁ vediyāmīti
 pajānāti. Jīvitapariyantikaṁ vedanaṁ vediyamāno jīvitapariyantikaṁ vedanaṁ
 vediyāmīti pajānāti. Kāyassa bhedā uddhaṁ jīvitapariyādānā idheva

  *  *  *  *  *  *
  Footnote:1 Ma. paraṁ maraṇā.
-------------------------------------------------
[page 445]
 Sabbavedayitāni abhinanditāni sītibhavissantīti pajānāti. Tasmā evaṁ
 samannāgato bhikkhu iminā paramena paññādhiṭṭhānena samannāgato
 hoti. Esā hi bhikkhu paramā ariyā paññā yadidaṁ sabbadukkhakkhaye
 ñāṇaṁ. Tassa sā vimutti sacce ṭhitā akuppā
 hoti. Taṁ hi bhikkhu musā yaṁ mosadhammaṁ taṁ saccaṁ yaṁ amosadhammaṁ
 nibbānaṁ tasmā evaṁ samannāgato bhikkhu iminā paramena
 saccādhiṭṭhānena samannāgato hoti. Etaṁ hi bhikkhu paramaṁ ariyasaccaṁ
 yadidaṁ amosadhammaṁ nibbānaṁ. Tasseva kho pana pubbe aviddasuno
 upadhī honti samattā samādinnā. Tyassa pahīnā honti ucchinnamūlā
 tālāvatthukatā anabhāvaṅgatā āyatiṁ anuppādadhammā tasmā
 evaṁ samannāgato bhikkhu iminā paramena cāgādhiṭṭhānena samannāgato
 hoti. Eso hi bhikkhu paramo ariyo cāgo yadidaṁ
 sabbūpadhipaṭinissaggo. Tasseva kho pana pubbe aviddasuno abhijjhā
 hoti chando sārāgo svāssa pahīno hoti ucchinnamūlo
 tālāvatthukato anabhāvaṅgato āyatiṁ anuppādadhammo. < PTS. M III , 246 >Tasseva
 kho pana pubbe aviddasuno āghāto hoti byāpādo sampadoso
 svāssa pahīno hoti ucchinnamūlo tālāvatthukato anabhāvaṅgato
 āyatiṁ anuppādadhammo. Tasseva kho pana pubbe aviddasuno
 avijjā hoti sammoho sampamoho svāssa pahīno hoti ucchinnamūlo
 tālāvatthukato anabhāvaṅgato āyatiṁ anuppādadhammo tasmā
-------------------------------------------------
[page 446]
 Evaṁ samannāgato bhikkhu iminā paramena upasamādhiṭṭhānena
 samannāgato hoti. Eso hi bhikkhu paramo ariyo upasamo yadidaṁ
 rāgadosamohānaṁ upasamo. Paññaṁ nappamajjeyya saccamanurakkheyya
 cāgamanubrūheyya santimeva so sikkheyyāti iti yantaṁ vuttaṁ
 idametaṁ paṭicca vuttaṁ.
      [693] Yattha ṭhitaṁ maññassavā nappavattanti maññassave kho
 pana nappavattamāne muni santoti vuccatīti iti kho panetaṁ vuttaṁ.
 Kiñcetaṁ paṭicca vuttaṁ. Asmīti bhikkhu maññitametaṁ nāhamasmīti 1-
 maññitametaṁ bhavissanti maññitametaṁ na bhavissanti maññitametaṁ
 rūpī bhavissanti maññitametaṁ arūpī bhavissanti maññitametaṁ saññī
 bhavissanti maññītametaṁ asaññī bhavissanti maññitametaṁ
 nevasaññīnāsaññī bhavissanti maññitametaṁ. Maññitaṁ bhikkhu rogo
 maññitaṁ gaṇḍo maññitaṁ sallaṁ. Sabbamaññitānaṁ tveva bhikkhu
 samatikkamā muni santoti vuccati. Muni kho pana bhikkhu santo na
 jāyati na jiyyati na miyyati na kuppati nappiheti. Tampissa 2- bhikkhu
 natthi yena jāyetha ajāyamāno kiṁ jiyyissati ajiyyamāno kiṁ miyyissati
 amiyyamāno kiṁ kuppissati akuppamāno kissa pihessati. Yattha ṭhitaṁ
 maññassavā nappavattanti maññassave kho pana nappavattamāne
 muni santoti vuccatīti iti yantaṁ vuttaṁ idametaṁ paṭicca vuttaṁ.
 Imaṁ kho me tvaṁ bhikkhu saṅkhittena chadhātuvibhaṅgaṁ dhārehīti.

  *  *  *  *  *  *
  Footnote:1 Ma. Yu. ayamahasmīti. 2 Po. kiñcissa.
-------------------------------------------------
[page 447]
      [694] Atha āyasmā pukkusāti satthā kira me anuppatto
 sugato kira me anuppatto sammāsambuddho kira me anuppattoti
 uṭṭhāyāsanā ekaṁsaṁ < PTS. M III , 247 >cīvaraṁ katvā bhagavato pādesu sirasā
 nipatitvā bhagavantaṁ etadavoca accayo maṁ bhante accagamā
 yathābālaṁ yathāmūḷhaṁ yathāakusalaṁ yohaṁ bhagavantaṁ āvusovādena
 samudācaritabbaṁ amaññissaṁ tassa me bhante bhagavā accayaṁ accayato
 paṭiggaṇhātu āyatiṁ saṁvarāyāti.
      [695] Taggha tvaṁ bhikkhu accayo accagamā yathābālaṁ
 yathāmūḷhaṁ yathāakusalaṁ yaṁ maṁ tvaṁ āvusovādena samudācaritabbaṁ
 amaññittho 1- yato ca kho tvaṁ bhikkhu accayaṁ accayato disvā
 yathādhammaṁ paṭikkarosi tante mayaṁ paṭiggaṇhāma vuḍḍhi hesā
 bhikkhu ariyassa vinaye yo accayaṁ accayato disvā yathādhammaṁ
 paṭikkaroti āyatiṁ saṁvaraṁ āpajjatīti. Labheyyāhaṁ bhante bhagavato
 santike upasampadanti. Paripuṇṇaṁ pana te bhikkhu pattacīvaranti.
 Na kho me bhante paripuṇṇaṁ pattacīvaranti. Na kho bhikkhu tathāgatā
 aparipuṇṇapattacīvaraṁ upasampādentīti.
      [696] Atha kho āyasmā pukkusāti bhagavato bhāsitaṁ abhinanditvā
 anumoditvā uṭṭhāyāsanā bhagavantaṁ abhivādetvā padakkhiṇaṁ katvā
 pattacīvarapariyesanaṁ pakkāmi. Atha kho āyasmantaṁ pukkusātiṁ
 pattacīvarapariyesanaṁ carantaṁ [2]- gāvī jīvitā voropesi. Atha kho

  *  *  *  *  *  *
  Footnote:1 Po. Ma. amaññittha. 2 Ma. etthantare vibbhantāti dissati. Yu. bhantagāvī.
-------------------------------------------------
[page 448]
 Sambahulā bhikkhū yena bhagavā tenupasaṅkamiṁsu upasaṅkamitvā bhagavantaṁ
 abhivādetvā ekamantaṁ nisīdiṁsu. Ekamantaṁ nisinnā kho te bhikkhū
 bhagavantaṁ etadavocuṁ yo so bhante pukkusāti nāma kulaputto
 bhagavatā saṅkhittena ovādena ovadito so kālakato tassa
 kā gati ko abhisamparāyoti.
      [697] Paṇḍito bhikkhave pukkusāti kulaputto paccapādi 1-
 dhammassānudhammaṁ na ca maṁ dhammādhikaraṇaṁ viheṭhesi pukkusāti
 bhikkhave kulaputto pañcannaṁ orambhāgiyānaṁ saññojanānaṁ parikkhayā
 opapātiko tattha parinibbāyī anāvattidhammo tasmā lokāti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                  Dhātuvibhaṅgasuttaṁ niṭṭhitaṁ dasamaṁ.
                       ----------

  *  *  *  *  *  *
  Footnote:1 < PTS. M III , 248 >Po. saccavādī.
-------------------------------------------------
[page 449]
                       Saccavibhaṅgasuttaṁ
      [698] Evamme sutaṁ ekaṁ samayaṁ bhagavā bārāṇasiyaṁ viharati
 isipatane migadāye. Tatra kho bhagavā bhikkhū āmantesi bhikkhavoti.
 Bhadanteti te bhikkhū bhagavato paccassosuṁ.
      [699] Bhagavā etadavoca tathāgatena bhikkhave arahatā
 sammāsambuddhena bārāṇasiyaṁ isipatane migadāye anuttaraṁ dhammacakkaṁ
 pavattitaṁ appaṭivattiyaṁ samaṇena vā brāhmaṇena vā devena vā
 mārena vā brahmunā vā kenaci vā lokasmiṁ yadidaṁ catunnaṁ
 ariyasaccānaṁ ācikkhanā desanā paññāpanā paṭṭhapanā vivaraṇā
 vibhajanā uttānīkammaṁ katamesaṁ catunnaṁ dukkhassa ariyasaccassa
 ācikkhanā desanā paññāpanā paṭṭhapanā vivaraṇā vibhajanā uttānīkammaṁ
 dukkhasamudayassa ariyasaccassa ācikkhanā desanā paññāpanā
 paṭṭhapanā vivaraṇā vibhajanā uttānīkammaṁ dukkhanirodhassa ariyasaccassa
 ācikkhanā desanā paññāpanā paṭṭhapanā vivaraṇā vibhajanā
 uttānīkammaṁ dukkhanirodhagāminiyā paṭipadāya ariyasaccassa ācikkhanā
 desanā paññāpanā paṭṭhapanā vivaraṇā vibhajanā uttānīkammaṁ
 tathāgatena bhikkhave arahatā sammāsambuddhena bārāṇasiyaṁ isipatane
 migadāye anuttaraṁ dhammacakkaṁ pavattitaṁ appaṭivattiyaṁ samaṇena vā
 brāhmaṇena vā devena vā mārena vā brahmunā vā kenaci vā
-------------------------------------------------
[page 450]
 Lokasmiṁ yadidaṁ imesaṁ catunnaṁ ariyasaccānaṁ ācikkhanā desanā
 paññāpanā paṭṭhapanā vivaraṇā vibhajanā uttānīkammaṁ. Sevatha
 bhikkhave sārīputtamoggallāne bhajatha bhikkhave sārīputtamoggallāne
 paṇḍitā bhikkhū anuggāhakā sabrahmacārīnaṁ. Seyyathāpi bhikkhave
 janetā 1- evaṁ sārīputto. Seyyathāpi jātassa āpādetā
 evaṁ moggallāno. Sārīputto bhikkhave sotāpattiphale vineti
 moggallāno uttamatthe sārīputto bhikkhave pahoti cattāri
 ariyasaccāni vitthārena ācikkhituṁ desetuṁ paññāpetuṁ paṭṭhapetuṁ
 vivarituṁ < PTS. M III , 249 >vibhajituṁ uttānīkātunti. Idamavoca bhagavā idaṁ vatvāna
 sugato uṭṭhāyāsanā vihāraṁ pāvisi.
      [700] Tatra kho āyasmā sārīputto acirapakkantassa bhagavato
 bhikkhū āmantesi āvuso bhikkhavoti. Āvusoti kho te bhikkhū
 āyasmato sārīputtassa paccasosuṁ. Āyasmā sārīputto
 etadavoca tathāgatena āvuso arahatā sammāsambuddhena bārāṇasiyaṁ
 isipatane migadāye anuttaraṁ dhammacakkaṁ pavattitaṁ appaṭivattiyaṁ
 samaṇena vā brāhmaṇena vā devena vā mārena vā brahmunā
 vā kenaci vā lokasmiṁ yadidaṁ catunnaṁ ariyasaccānaṁ ācikkhanā
 desanā paññāpanā paṭṭhapanā vivaraṇā vibhajanā uttānīkammaṁ
 katamesaṁ catunnaṁ dukkhassa ariyasaccassa ācikkhanā desanā
 paññāpanā paṭṭhapanā vivaraṇā vibhajanā uttānīkammaṁ dukkhasamudayassa

  *  *  *  *  *  *
  Footnote:1 Yu. janettī.
-------------------------------------------------
[page 451]
 Ariyasaccassa ācikkhanā desanā paññāpanā paṭṭhapanā vivaraṇā
 vibhajanā uttānīkammaṁ dukkhanirodhassa ariyasaccassa ācikkhanā
 desanā paññāpanā paṭṭhapanā vivaraṇā vibhajanā uttānīkammaṁ
 dukkhanirodhagāminiyā paṭipadāya ariyasaccassa ācikkhanā desanā
 paññāpanā paṭṭhapanā vivaraṇā vibhajanā uttānīkammaṁ.
      [701] Katamañcāvuso dukkhaṁ ariyasaccaṁ. Jātipi dukkhā jarāpi
 dukkhā [1]- maraṇampi dukkhaṁ sokaparidevadukkhadomanassupāyāsāpi dukkhā
 yampicchaṁ na labhati tampi dukkhaṁ saṅkhittena pañcupādānakkhandhā
 dukkhā. Katamā cāvuso jāti yā tesaṁ tesaṁ sattānaṁ tamhi
 tamhi sattanikāye jāti sañjāti okkanti nibbatti 2- abhinibbatti
 khandhānaṁ pātubhāvo āyatanānaṁ paṭilābho ayaṁ vuccatāvuso jāti.
 Katamā cāvuso jarā yā tesaṁ tesaṁ sattānaṁ tamhi tamhi sattanikāye
 jarā jīraṇatā khaṇḍiccaṁ pāliccaṁ valittacatā āyuno saṁhāni
 indriyānaṁ paripāko ayaṁ vuccatāvuso jarā. Katamañcāvuso
 maraṇaṁ yā tesaṁ tesaṁ sattānaṁ tamhā tamhā sattanikāyā cuti
 cavanatā bhedo antaradhānaṁ maccu maraṇaṁ kālakiriyā khandhānaṁ bhedo
 kaḷevarassa nikkhepo jīvitindriyassa upacchedo idaṁ vuccatāvuso
 maraṇaṁ. Katamo cāvuso soko yo kho āvuso aññataraññatarena
 byasanena samannāgatassa aññataraññatarena dukkhadhammena phuṭṭhassa
 soko socanā socitattaṁ antosoko antoparisoko ayaṁ

  *  *  *  *  *  *
  Footnote:1 Po. etthantare byādhipi dukkhāti dissati. 2 Ma. ayaṁ pāṭho natthi.
-------------------------------------------------
[page 452]
 Vuccatāvuso soko. Katamo cāvuso < PTS. M III , 250 >paridevo yo kho āvuso
 aññataraññatarena byasanena samannāgatassa aññataraññatarena
 dukkhadhammena phuṭṭhassa ādevo paridevo ādevanā paridevanā
 ādevitattaṁ paridevitattaṁ ayaṁ vuccatāvuso paridevo.
 Katamañcāvuso dukkhaṁ yaṁ kho āvuso kāyikaṁ dukkhaṁ kāyikaṁ asātaṁ
 kāyasamphassajaṁ dukkhaṁ asātaṁ vedayitaṁ idaṁ vuccatāvuso dukkhaṁ.
 Katamañcāvuso domanassaṁ yaṁ kho āvuso cetasikaṁ dukkhaṁ cetasikaṁ
 asātaṁ manosamphassajaṁ dukkhaṁ asātaṁ vedayitaṁ idaṁ vuccatāvuso
 domanassaṁ. Katamo cāvuso upāyāso yo kho āvuso
 aññataraññatarena byasanena samannāgatassa aññataraññatarena
 dukkhadhammena phuṭṭhassa āyāso upāyāso āyāsitattaṁ upāyāsitattaṁ
 ayaṁ vuccatāvuso upāyāso. Katamañcāvuso yampicchaṁ na
 labhati tampi dukkhaṁ jātidhammānaṁ āvuso sattānaṁ evaṁ icchā
 uppajjati aho vata mayaṁ na jātidhammā assāma na ca vata no
 jāti āgaccheyyāti na kho panetaṁ icchāya pattabbaṁ idampi
 yampicchaṁ na labhati tampi dukkhaṁ jarādhammānaṁ āvuso sattānaṁ ...
 Byādhidhammānaṁ āvuso sattānaṁ ... Maraṇadhammānaṁ āvuso sattānaṁ ...
 Sokaparidevadukkhadomanassupāyāsadhammānaṁ āvuso sattānaṁ evaṁ icchā
 uppajjati aho vata mayaṁ na sokaparidevadukkhadomanassupāyāsadhammā
 assāma na ca vata no sokaparidevadukkhadomanassupāyāsā
-------------------------------------------------
[page 453]
 Āgaccheyyunti na kho panetaṁ icchāya pattabbaṁ idampi yampicchaṁ
 na labhati tampi dukkhaṁ. Katame cāvuso saṅkhittena pañcupādānakkhandhā
 dukkhā seyyathīdaṁ rūpūpādānakkhandho vedanūpādānakkhandho
 saññūpādānakkhandho saṅkhārūpādānakkhandho viññāṇūpādānakkhandho
 ime vuccantāvuso saṅkhittena pañcupādānakkhandhā dukkhā. Idaṁ
 vuccatāvuso dukkhaṁ ariyasaccaṁ.
      [702] Katamañcāvuso < PTS. M III , 251 >dukkhasamudayo 1- ariyasaccaṁ. Yāyaṁ taṇhā
 ponobbhavikā nandirāgasahagatā tatratatrābhinandinī seyyathīdaṁ kāmataṇhā
 bhavataṇhā vibhavataṇhā idaṁ vuccatāvuso dukkhasamudayo 2- ariyasaccaṁ.
      [703] Katamañcāvuso dukkhanirodho 3- ariyasaccaṁ. Yo tassāyeva
 taṇhāya asesavirāganirodho cāgo paṭinissaggo mutti anālayo
 idaṁ vuccatāvuso dukkhanirodho 4- ariyasaccaṁ.
      [704] Katamañcāvuso dukkhanirodhagāminī paṭipadā ariyasaccaṁ.
 Ayameva ariyo aṭṭhaṅgiko maggo seyyathīdaṁ sammādiṭṭhi sammāsaṅkappo
 sammāvācā sammākammanto sammāājīvo sammāvāyāmo sammāsati
 sammāsamādhi. Katamā cāvuso sammādiṭṭhi yaṁ kho āvuso
 dukkhe ñāṇaṁ dukkhasamudaye ñāṇaṁ dukkhanirodhe ñāṇaṁ
 dukkhanirodhagāminiyā paṭipadāya ñāṇaṁ ayaṁ vuccatāvuso
 sammādiṭṭhi. Katamo cāvuso sammāsaṅkappo nekkhammasaṅkappo

  *  *  *  *  *  *
  Footnote:1-2 Po. Ma. Yu. dukkhasamudayaṁ. 3-4 Po. Ma. Yu. dukkhanirodhaṁ.
-------------------------------------------------
[page 454]
 Abyāpādasaṅkappo avihiṁsāsaṅkappo ayaṁ vuccatāvuso sammāsaṅkappo.
 Katamā cāvuso sammāvācā [1]- musāvādā veramaṇī
 pisuṇāya vācāya veramaṇī pharusāya vācāya veramaṇī samphappalāpā
 veramaṇī ayaṁ vuccatāvuso sammāvācā. Katamo cāvuso sammākammanto
 [2]- Pāṇātipātā veramaṇī adinnādānā veramaṇī kāmesu micchācārā
 veramaṇī ayaṁ vuccatāvuso sammākammanto. Katamo cāvuso
 sammāājīvo idhāvuso ariyasāvako micchāājīvaṁ pahāya
 sammāājīvena jīvikaṁ kappeti ayaṁ vuccatāvuso sammāājīvo.
 Katamo cāvuso sammāvāyāmo idhāvuso bhikkhu anuppannānaṁ
 pāpakānaṁ akusalānaṁ dhammānaṁ anuppādāya chandaṁ janeti vāyamati
 viriyaṁ ārabhati cittaṁ paggaṇhāti padahati < PTS. M III , 252 >uppannānaṁ pāpakānaṁ
 akusalānaṁ dhammānaṁ pahānāya chandaṁ janeti vāyamati viriyaṁ ārabhati cittaṁ
 paggaṇhāti padahati anuppannānaṁ kusalānaṁ dhammānaṁ uppādāya chandaṁ
 janeti vāyamati viriyaṁ ārabhati cittaṁ paggaṇhāti padahati uppannānaṁ
 kusalānaṁ dhammānaṁ ṭhitiyā asammosāya 3- bhiyyobhāvāya vepullāya bhāvanāya
 pāripūriyā chandaṁ janeti vāyamati viriyaṁ ārabhati cittaṁ paggaṇhāti
 padahati ayaṁ vuccatāvuso sammāyāvāmo. Katamā cāvuso sammāsati
 idhāvuso bhikkhu kāye kāyānupassī viharati ātāpī sampajāno
 satimā vineyya loke abhijjhādomanassaṁ vedanāsu vedanānupassī
 viharati .pe. Citte cittānupassī viharati .pe. Dhammesu

  *  *  *  *  *  *
  Footnote:1-2 etthantare yā kho āvusoti bhavitabbaṁ. 3 Yu. asammohāya.
-------------------------------------------------
[page 455]
 Dhammānupassī viharati ātāpī sampajāno satimā vineyya loke
 abhijjhādomanassaṁ ayaṁ vuccatāvuso sammāsati. Katamo cāvuso
 sammāsamādhi idhāvuso bhikkhu vivicceva kāmehi vivicca akusalehi
 dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja
 viharati vitakkavicārānaṁ vūpasamā ajjhattaṁ sampasādanaṁ cetaso
 ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ ... Tatiyaṁ
 jhānaṁ ... Catutthaṁ jhānaṁ upasampajja viharati ayaṁ vuccatāvuso sammāsamādhi.
 Idaṁ vuccatāvuso dukkhanirodhagāminī paṭipadā ariyasaccaṁ.
      [705] Tathāgatenāvuso arahatā sammāsambuddhena bārāṇasiyaṁ
 isipatane migadāye anuttaraṁ dhammacakkaṁ pavattitaṁ appaṭivattiyaṁ
 samaṇena vā brāhmaṇena vā devena vā mārena vā brahmunā
 vā kenaci vā lokasmiṁ yadidaṁ imesaṁ catunnaṁ ariyasaccānaṁ
 ācikkhanā desanā paññāpanā paṭṭhapanā vivaraṇā vibhajanā
 uttānīkammanti.
      Idamavocāyasmā sārīputto attamanā te bhikkhū āyasmato
 sārīputtassa bhāsitaṁ abhinandunti.
                Saccavibhaṅgasuttaṁ niṭṭhitaṁ ekādasamaṁ.
                        ---------< PTS. M III , 253 >
-------------------------------------------------
[page 456]
                      Dakkhiṇāvibhaṅgasuttaṁ
      [706] Evamme sutaṁ ekaṁ samayaṁ bhagavā sakkesu viharati
 kapilavatthusmiṁ nigrodhārāme. Atha kho mahāpajāpatī 1- gotamī navaṁ
 dussayugaṁ ādāya yena bhagavā tenupasaṅkami upasaṅkamitvā bhagavantaṁ
 abhivādetvā ekamantaṁ nisīdi. Ekamantaṁ nisinnā kho mahāpajāpatī
 gotamī bhagavantaṁ etadavoca idaṁ me bhante navaṁ dussayugaṁ bhagavantaṁ
 uddissa sāmaṁ kantaṁ sāmaṁ vāyitaṁ taṁ me bhante bhagavā
 paṭiggaṇhātu anukampaṁ upādāyāti.
      [707] Evaṁ vutte bhagavā mahāpajāpatiṁ gotamiṁ etadavoca
 saṅghe gotami dehi saṅghe te dinne ahañceva pūjito bhavissāmi
 saṅgho cāti. Dutiyampi kho mahāpajāpatī gotamī bhagavantaṁ etadavoca
 idaṁ me bhante navaṁ dussayugaṁ bhagavantaṁ uddissa sāmaṁ kantaṁ sāmaṁ
 vāyitaṁ taṁ me bhante bhagavā paṭiggaṇhātu anukampaṁ upādāyāti.
 Dutiyampi kho bhagavā mahāpajāpatiṁ gotamiṁ etadavoca saṅghe
 gotami dehi saṅghe te dinne ahañceva pūjito bhavissāmi saṅgho
 cāti. Tatiyampi kho mahāpajāpatī gotamī bhagavantaṁ etadavoca
 idaṁ me bhante navaṁ dussayugaṁ bhagavantaṁ uddissa sāmaṁ kantaṁ sāmaṁ
 vāyitaṁ taṁ me bhante bhagavā paṭiggaṇhātu anukampaṁ upādāyāti.
 Tatiyampi kho bhagavā mahāpajāpatiṁ gotamiṁ etadavoca saṅghe gotami

  *  *  *  *  *  *
  Footnote:1 Ma. mahāpajāpati. sabbattha evaṁ ñātabbaṁ.
-------------------------------------------------
[page 457]
 Dehi saṅghe te dinne ahañceva pūjito bhavissāmi saṅgho cāti.
      [708] Evaṁ vutte āyasmā ānando bhagavantaṁ etadavoca
 paṭiggaṇhātu bhante bhagavā mahāpajāpatiyā gotamiyā navaṁ dussayugaṁ
 bahukārā 1- bhante mahāpajāpatī gotamī bhagavato mātucchā āpādikā
 posikā khīrassa dāyikā bhagavantaṁ janettiyā kālakatāya thaññaṁ
 pāyesi bhagavāpi bhante bahukāro mahāpajāpatiyā gotamiyā
 bhagavantaṁ bhante āgamma mahāpajāpatī gotamī buddhaṁ saraṇaṁ gatā
 dhammaṁ saraṇaṁ gatā saṅghaṁ saraṇaṁ gatā bhagavantaṁ bhante āgamma
 mahāpajāpatī gotamī pāṇātipātā paṭiviratā adinnādānā paṭiviratā
 kāmesumicchācārā paṭiviratā musāvādā paṭiviratā surāmerayamajjapamādaṭṭhānā
 paṭiviratā bhagavantaṁ bhante āgamma mahāpajāpatī < PTS. M III , 254 >gotamī
 buddhe aveccappasādena samannāgatā dhamme aveccappasādena
 samannāgatā saṅghe aveccappasādena samannāgatā ariyakantehi sīlehi
 samannāgatā bhagavantaṁ bhante āgamma mahāpajāpatī gotamī dukkhe
 nikkaṅkhā dukkhasamudaye nikkaṅkhā dukkhanirodhe nikkaṅkhā dukkhanirodhagāminiyā
 paṭipadāya nikkaṅkhā bhagavāpi bhante bahukāro mahāpajātiyā
 gotamiyāti.
      [709] Evametaṁ ānanda evametaṁ ānanda yaṁ hānanda
 puggalo puggalaṁ āgamma buddhaṁ saraṇaṁ gato hoti dhammaṁ saraṇaṁ
 gato hoti saṅghaṁ saraṇaṁ gato hoti imassānanda puggalassa
 iminā puggalena na supaṭikāraṁ vadāmi yadidaṁ abhivādanaṁ paccuṭṭhānaṁ

  *  *  *  *  *  *
  Footnote:1 Po. Ma. Yu. bahūpakārā.
-------------------------------------------------
[page 458]
 Añjalikammaṁ sāmīcikammaṁ cīvarapiṇḍapātasenāsanagilānapaccaya-
 bhesajjaparikkhārānuppadānena. Yaṁ hānanda puggalo puggalaṁ āgamma
 pāṇātipātā paṭivirato hoti adinnādānā paṭivirato hoti kāmesu
 micchācārā paṭivirato hoti musāvādā paṭivirato hoti
 surāmerayamajjapamādaṭṭhānā paṭivirato hoti imassānanda puggalassa iminā
 puggalena na supaṭikāraṁ vadāmi yadidaṁ abhivādanaṁ paccuṭṭhānaṁ
 añjalikammaṁ sāmīcikammaṁ cīvarapiṇḍapātasenāsanagilānapaccaya-
 bhesajjaparikkhārānuppadānena. Yaṁ hānanda puggalo puggalaṁ āgamma buddhe
 aveccappasādena samannāgato hoti dhamme aveccappasādena
 samannāgato hoti saṅghe aveccappasādena samannāgato hoti
 ariyakantehi sīlehi samannāgato hoti imassānanda puggalassa
 iminā puggalena na supaṭikāraṁ vadāmi yadidaṁ abhivādanaṁ paccuṭṭhānaṁ
 añjalikammaṁ sāmīcikammaṁ cīvarapiṇḍapātasenāsanagilānapaccaya-
 bhesajjaparikkhārānuppadānena. Yaṁ hānanda puggalo puggalaṁ āgamma
 dukkhe nikkaṅkho hoti dukkhasamudaye nikkaṅkho hoti dukkhanirodhe
 nikkaṅkho hoti dukkhanirodhagāminiyā paṭipadāya nikkaṅkho hoti
 imassānanda puggalassa iminā puggalena na supaṭikāraṁ vadāmi
 yadidaṁ abhivādanaṁ paccuṭṭhānaṁ añjalikammaṁ sāmīcikammaṁ
 cīvarapiṇḍapātasenāsanagilānapaccayabhesajjaparikkhārānuppadānena.
      [710] Cuddasa kho panimānanda pāṭipuggalikā dakkhiṇā [1]-.

  *  *  *  *  *  *
  Footnote:1 Ma. etthantare katamā cuddasāti dissanti.
-------------------------------------------------
[page 459]
 Tathāgate arahante sammāsambuddhe dānaṁ deti ayaṁ paṭhamā
 pāṭipuggalikā dakkhiṇā. Paccekasambuddhe 1- dānaṁ deti ayaṁ dutiyā
 pāṭipuggalikā dakkhiṇā. Tathāgatasāvake arahante dānaṁ deti
 ayaṁ tatiyā pāṭipuggalikā dakkhiṇā. Arahattaphalasacchikiriyāya
 paṭipanne dānaṁ deti ayaṁ catutthā pāṭipuggalikā dakkhiṇā.
 Anāgāmissa dānaṁ deti ayaṁ pañcamī pāṭipuggalikā dakkhiṇā.
 Anāgāmiphalasacchikiriyāya paṭipanne dānaṁ deti ayaṁ chaṭṭhā
 pāṭipuggalikā dakkhiṇā. Sakadāgāmissa dānaṁ deti ayaṁ sattamī
 pāṭipuggalikā dakkhiṇā. Sakadāgāmiphalasacchikiriyāya paṭipanne
 dānaṁ deti ayaṁ aṭṭhamī pāṭipuggalikā dakkhiṇā. Sotāpanne
 dānaṁ deti ayaṁ navamī pāṭipuggalikā dakkhiṇā. Sotāpattiphalasacchikiriyāya
 paṭipanne dānaṁ deti ayaṁ dasamī pāṭipuggalikā
 dakkhiṇā. Bāhirake kāmesu vītarāge dānaṁ deti ayaṁ ekādasamī
 pāṭipuggalikā dakkhiṇā. Puthujjanasīlavante dānaṁ deti ayaṁ
 dvādasamī pāṭipuggalikā dakkhiṇā. Puthujjanadussīle dānaṁ deti ayaṁ
 terasamī pāṭipuggalikā dakkhiṇā. Tiracchānagate dānaṁ deti ayaṁ
 cuddasamī pāṭipuggalikā dakkhiṇāti.
      [711] Tatrānanda tiracchānagate dānaṁ datvā sataguṇā dakkhiṇā
 pāṭikaṅkhitabbā. Puthujjanadussīle dānaṁ datvā sahassaguṇā dakkhiṇā
 pāṭikaṅkhitabbā. Puthujjanasīlavante dānaṁ datvā satasahassaguṇā

  *  *  *  *  *  *
  Footnote:1 Yu. paccekabuddhe.
-------------------------------------------------
[page 460]
 Dakkhiṇā pāṭikaṅkhitabbā. Bāhirake kāmesu vītarāge dānaṁ datvā
 koṭisatasahassaguṇā dakkhiṇā pāṭikaṅkhitabbā. Sotāpattiphalasacchikiriyāya
 paṭipanne dānaṁ datvā asaṅkheyyā appameyyā dakkhiṇā
 pāṭikaṅkhitabbā. Ko pana vādo sotāpanne ko pana vādo
 sakadāgāmiphalasacchikiriyāya paṭipanne ko pana vādo sakadāgāmissa
 ko pana vādo anāgāmiphalasacchikiriyāya paṭipanne ko pana vādo
 anāgāmissa ko pana vādo arahattaphalasacchikiriyāya paṭipanne ko
 pana vādo tathāgatasāvake arahante ko pana vādo paccekasambuddhe
 ko pana vādo tathāgate arahante sammāsambuddhe.
      [712] Satta kho panimānanda saṅghagatā dakkhiṇā. [1]- Buddhappamukhe
 ubhatosaṅghe dānaṁ deti ayaṁ paṭhamā saṅghagatā dakkhiṇā.
 Tathāgate parinibbute ubhatosaṅghe dānaṁ deti ayaṁ dutiyā saṅghagatā
 dakkhiṇā. Bhikkhusaṅghe dānaṁ deti ayaṁ < PTS. M III , 256 >tatiyā saṅghagatā dakkhiṇā.
 Bhikkhunīsaṅghe dānaṁ deti ayaṁ catutthā saṅghagatā dakkhiṇā.
 Ettake me bhikkhū ca bhikkhuniyo ca saṅghato uddissathāti dānaṁ
 deti ayaṁ pañcamī saṅghagatā dakkhiṇā. Ettake me bhikkhū
 saṅghato uddissathāti dānaṁ deti ayaṁ chaṭṭhā saṅghagatā dakkhiṇā.
 Ettikā 2- me bhikkhuniyo saṅghato uddissathāti dānaṁ deti ayaṁ
 sattamī saṅghagatā dakkhiṇā.
      [713] Bhavissanti kho panānanda anāgatamaddhānaṁ gotrabhuno

  *  *  *  *  *  *
  Footnote:1 Ma. etthantare katamā satta. 2 Po. Ma. Yu. ettakā.
-------------------------------------------------
[page 461]
 Kāsāvakaṇṭhā dussīlā pāpadhammā tesu dussīlesu saṅghaṁ uddissa
 dānaṁ dassanti tadāpahaṁ ānanda saṅghagataṁ dakkhiṇaṁ asaṅkheyyaṁ
 appameyyaṁ vadāmi na tvevāhaṁ ānanda kenaci pariyāyena
 saṅghagatāya dakkhiṇāya pāṭipuggalikadānaṁ mahapphalataraṁ vadāmi.
      [714] Catasso kho panimānanda dakkhiṇāvisuddhiyo. Katamā
 catasso. Atthānanda dakkhiṇā dāyakato visujjhati no
 paṭiggāhakato atthānanda dakkhiṇā paṭiggāhakato visujjhati no
 dāyakato atthānanda dakkhiṇā neva dāyakato visujjhati no
 paṭiggāhakato atthānanda dakkhiṇā dāyakato ceva visujjhati
 paṭiggāhakato ca.
      [715] Kathañcānanda dakkhiṇā dāyakato visujjhati no paṭiggāhakato.
 Idhānanda dāyako hoti sīlavā kalyāṇadhammo paṭiggāhakā
 honti dussīlā pāpadhammā evaṁ kho ānanda dakkhiṇā
 dāyakato visujjhati no paṭiggāhakato.
      [716] Kathañcānanda dakkhiṇā paṭiggāhakato visujjhati no
 dāyakato. Idhānanda dāyako hoti dussīlo pāpadhammo paṭiggāhakā
 honti sīlavanto kalyāṇadhammā evaṁ kho ānanda dakkhiṇā
 paṭiggāhakato visujjhati no dāyakato.
      [717] Kathañcānanda dakkhiṇā neva dāyakato visujjhati no
 paṭiggāhakato. Idhānanda dāyako ca hoti dussīlo pāpadhammo
-------------------------------------------------
[page 462]
 Paṭiggāhakā ca honti dussīlā pāpadhammā evaṁ kho ānanda
 dakkhiṇā neva dāyakato visujjhati no paṭiggāhakato.
      [718] Kathañcānanda dakkhiṇā dāyakato ceva < PTS. M III , 257 >visujjhati
 paṭiggāhakato ca. Idhānanda dāyako ca hoti sīlavā kalyāṇadhammo
 paṭiggāhakā ca honti sīlavanto kalyāṇadhammā evaṁ kho ānanda
 dakkhiṇā dāyakato ceva visujjhati paṭiggāhakato ca. Imā kho
 ānanda catasso dakkhiṇāvisuddhiyoti.
      [719] Idamavoca bhagavā idaṁ vatvāna sugato athāparaṁ
 etadavoca satthā
                yo sīlavā dussīlesu dadāti
                dānaṁ dhammena laddhaṁ 1- supasannacitto
                abhisaddahaṁ kammaphalaṁ uḷāraṁ
                sā dakkhiṇā dāyakato visujjhati
                yo dussīlo sīlavantesu dadāti
                dānaṁ adhammena laddhaṁ appasannacitto
                anabhisaddahaṁ kammaphalaṁ uḷāraṁ
                sā dakkhiṇā paṭiggāhakato visujjhati
                yo dussīlo dussīlesu dadāti
                dānaṁ adhammena laddhaṁ appasannacitto

  *  *  *  *  *  *
  Footnote:1 Sī. Yu. laddhā.
-------------------------------------------------
[page 463]
                Anabhisaddahaṁ kammaphalaṁ uḷāraṁ
                na taṁ dānaṁ vipulaphalanti brūmi 1-
                yo sīlavā sīlavantesu dadāti
                dānaṁ dhammena laddhaṁ supasannacitto
                abhisaddahaṁ kammaphalaṁ uḷāraṁ
                taṁ ve dānaṁ vipulaphalanti brūmi
                yo vītarāgo vītarāgesu dadāti
                dānaṁ dhammena laddhaṁ supasannacitto
                abhisaddahaṁ kammaphalaṁ uḷāraṁ
                taṁ ve dānaṁ āmisadānānamagganti 2-.
                Dakkhiṇāvibhaṅgasuttaṁ niṭṭhitaṁ dvādasamaṁ.
                     Vibhaṅgavaggo catuttho.
                         -------
                         Tassuddānaṁ
                   bhaddisāla samiddhi candano
                   aggivessamāṇavo varañāṇī
                   sārathi uddissinā araṇena
                   pukkusa saccavaro vadānaṁ.
                         -------

  *  *  *  *  *  *
  Footnote:1 Yu. sā dakkhiṇā nevubhato visujjhati. 2 Yu. āmisadānaṁ vipulanti brūmi.
-------------------------------------------------
[page 464]
                       Saḷāyatanavaggo
                         ------< PTS. M III , 258 >
                     anāthapiṇḍikovādasuttaṁ
      [720] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tena kho pana samayena
 anāthapiṇḍiko gahapati ābādhiko hoti dukkhito bāḷhagilāno.
 Atha kho anāthapiṇḍiko gahapati aññataraṁ purisaṁ āmantesi ehi
 tvaṁ bho 1- purisa yena bhagavā tenupasaṅkama upasaṅkamitvā mama
 vacanena bhagavato pāde sirasā vandāhi evañca vadehi anāthapiṇḍiko
 bhante gahapati ābādhiko dukkhito bāḷhagilāno so
 bhagavato pāde sirasā vandatīti yena cāyasmā sārīputto
 tenupasaṅkama upasaṅkamitvā mama vacanena āyasmato sārīputtassa
 pāde sirasā vandāhi evañca vadehi anāthapiṇḍiko bhante gahapati
 ābādhiko dukkhito bāḷhagilāno so āyasmato sārīputtassa
 pāde sirasā vandatīti evañca vadehi sādhu kira bhante āyasmā
 sārīputto yena anāthapiṇḍikassa gahapatissa nivesanaṁ tenupasaṅkamatu
 anukampaṁ upādāyāti. Evambhanteti kho so puriso
 anāthapiṇḍikassa gahapatissa paṭissutvā yena bhagavā tenupasaṅkami
 upasaṅkamitvā bhagavantaṁ abhivādetvā ekamantaṁ nisīdi.

  *  *  *  *  *  *
  Footnote:1 Ma. Yu. ambho.
-------------------------------------------------
[page 465]
      [721] Ekamantaṁ nisinno kho so puriso bhagavantaṁ etadavoca
 anāthapiṇḍiko bhante gahapati ābādhiko dukkhito bāḷhagilāno
 so bhagavato pāde sirasā vandatīti yena cāyasmā sārīputto
 tenupasaṅkami upasaṅkamitvā āyasmantaṁ sārīputtaṁ abhivādetvā
 ekamantaṁ nisīdi. Ekamantaṁ nisinno kho so puriso āyasmantaṁ
 sārīputtaṁ etadavoca anāthapiṇḍiko bhante gahapati ābādhiko
 dukkhito bāḷhagilāno so āyasmato sārīputtassa pāde sirasā
 vandati evañca vadeti sādhu kira bhante āyasmā sārīputto
 yena anāthapiṇḍikassa gahapatissa nivesanaṁ tenupasaṅkamatu anukampaṁ
 upādāyāti. Adhivāsesi kho āyasmā sārīputto tuṇhībhāvena.
 Atha kho < PTS. M III , 259 >āyasmā sārīputto nivāsetvā pattacīvaraṁ ādāya āyasmatā
 ānandena pacchāsamaṇena yena anāthapiṇḍikassa gahapatissa nivesanaṁ
 tenupasaṅkami upasaṅkamitvā paññatte āsane nisīdi.
      [722] Nisajja kho āyasmā sārīputto anāthapiṇḍikaṁ gahapatiṁ
 etadavoca kacci te gahapati khamanīyaṁ kacci yāpanīyaṁ kacci [1]- dukkhā
 vedanā paṭikkamanti no abhikkamanti paṭikkamo sānaṁ paññāyati
 no abhikkamoti. Na me bhante sārīputta khamanīyaṁ na yāpanīyaṁ bāḷhā
 me dukkhā vedanā abhikkamanti no paṭikkamanti abhikkamo sānaṁ
 paññāyati no paṭikkamoti.
      [723] Seyyathāpi bhante sārīputta balavā puriso tiṇhena

  *  *  *  *  *  *
  Footnote:1 Ma. etthantare teti dissati.
-------------------------------------------------
[page 466]
 Sikharena muddhānaṁ 1- abhimattheyya evameva kho me bhante sārīputta
 adhimattā vātā muddhānaṁ 1- ohananti 2- na me bhante sārīputta
 khamanīyaṁ na yāpanīyaṁ bāḷhā me dukkhā vedanā abhikkamanti no
 paṭikkamanti abhikkamo sānaṁ paññāyati no paṭikkamoti.
      [724] Seyyathāpi bhante sārīputta balavā puriso daḷhena
 varattakkhaṇḍena sīse sīsaveṭṭhanaṁ dadeyya evameva kho me bhante
 sārīputta adhimattā vātā sīsaṁ parikantanti na me bhante khamanīyaṁ
 na yāpanīyaṁ bāḷhā me dukkhā vedanā abhikkamanti no paṭikkamanti
 abhikkamo sānaṁ paññāyati no paṭikkamoti.
      [725] Seyyathāpi bhante sārīputta dakkho goghātako vā
 goghātakantevāsī vā tiṇhena govikantanena kucchiṁ parikanteyya
 evameva kho me bhante sārīputta adhimattā vātā kucchiṁ parikantanti
 na me bhante sārīputta khamanīyaṁ na yāpanīyaṁ bāḷhā me dukkhā vedanā
 abhikkamanti no paṭikkamanti abhikkamo sānaṁ paññāyati no
 paṭikkamoti.
      [726] Seyyathāpi bhante sārīputta dve balavanto purisā
 dubbalataraṁ purisaṁ nānābāhāsu gahetvā aṅgārakāsuyā
 santāpeyyuṁ samparitāpeyyuṁ evameva kho me bhante sārīputta
 adhimatto kāyasmiṁ ḍāho na me bhante sārīputta khamanīyaṁ na
 yāpanīyaṁ bāḷhā me dukkhā vedanā abhikkamanti no paṭikkamanti

  *  *  *  *  *  *
  Footnote:1-2 Ma. muddhani ūhananti.
-------------------------------------------------
[page 467]
 Abhikkamo sānaṁ paññāyati no paṭikkamoti.
      [727] Tasmātiha te gahapati evaṁ sikkhitabbaṁ na cakkhuṁ
 upādiyissāmi na ca me cakkhunissitaṁ viññāṇaṁ bhavissatīti evañhi
 te gahapati sikkhitabbaṁ. Tasmātiha te gahapati evaṁ sikkhitabbaṁ
 na sotaṁ upādiyissāmi na ca me sotanissitaṁ viññāṇaṁ bhavissatīti
 evañhi te gahapati sikkhitabbaṁ. Tasmātiha te gahapati evaṁ
 sikkhitabbaṁ na ghānaṁ upādiyissāmi na ca me ghānanissitaṁ
 viññāṇaṁ bhavissatīti evañhi te gahapati sikkhitabbaṁ. Tasmātiha
 te gahapati evaṁ sikkhitabbaṁ na jivhaṁ upādiyissāmi na ca me
 jivhānissitaṁ viññāṇaṁ bhavissatīti evañhi te gahapati sikkhitabbaṁ.
 Tasmātiha te gahapati evaṁ sikkhitabbaṁ na kāyaṁ upādiyissāmi
 na ca me kāyanissitaṁ viññāṇaṁ bhavissatīti evañhi te gahapati
 sikkhitabbaṁ. Tasmātiha te gahapati evaṁ sikkhitabbaṁ na manaṁ
 upādiyissāmi na ca me manonissitaṁ viññāṇaṁ bhavissatīti evañhi
 te gahapati sikkhitabbaṁ.
      [728] Tasmātiha te gahapati evaṁ sikkhitabbaṁ na rūpaṁ
 upādiyissāmi na ca me rūpanissitaṁ viññāṇaṁ bhavissatīti evañhi
 te gahapati sikkhitabbaṁ. Tasmātiha te gahapati evaṁ sikkhitabbaṁ
 na saddaṁ upādiyissāmi ... Na gandhaṁ upādiyissāmi ... Na rasaṁ
 upādiyissāmi ... Na phoṭṭhabbaṁ upādiyissāmi ... Na dhammaṁ upādiyissāmi
-------------------------------------------------
[page 468]
 Na ca me dhammanissitaṁ viññāṇaṁ bhavissatīti evañhi te gahapati
 sikkhitabbaṁ.
      [729] Tasmātiha te gahapati evaṁ sikkhitabbaṁ na cakkhuviññāṇaṁ
 upādiyissāmi na ca me cakkhuviññāṇanissitaṁ viññāṇaṁ bhavissatīti
 evañhi te gahapati sikkhitabbaṁ. Tasmātiha te gahapati evaṁ
 sikkhitabbaṁ na sotaviññāṇaṁ upādiyissāmi ... Na ghānaviññāṇaṁ
 upādiyissāmi ... Na jivhāviññāṇaṁ upādiyissāmi ... Na kāyaviññāṇaṁ
 upādiyissāmi ... Na manoviññāṇaṁ upādiyissāmi na
 ca me manoviññāṇanissitaṁ viññāṇaṁ bhavissatīti evañhi te
 gahapati sikkhitabbaṁ.
      [730] Tasmātiha te gahapati evaṁ sikkhitabbaṁ na cakkhusamphassaṁ
 upādiyissāmi na ca me cakkhusamphassanissitaṁ viññāṇaṁ bhavissatīti
 evañhi te gahapati sikkhitabbaṁ. Tasmātiha te gahapati evaṁ
 sikkhitabbaṁ na sotasamphassaṁ upādiyissāmi ... Na ghānasamphassaṁ
 upādiyissāmi ... Na jivhāsamphassaṁ upādiyissāmi ... Na kāyasamphassaṁ
 upādiyissāmi ... Na manosamphassaṁ upādiyissāmi na ca me manosamphassanissitaṁ
 viññāṇaṁ bhavissatīti evañhi te gahapati sikkhitabbaṁ.
      [731] Tasmātiha te gahapati evaṁ sikkhitabbaṁ na
 cakkhusamphassajaṁ vedanaṁ upādiyissāmi na ca me cakkhusamphassajavedanānissitaṁ
 viññāṇaṁ bhavissatīti evañhi te gahapati sikkhitabbaṁ. Tasmātiha
-------------------------------------------------
[page 469]
 Te gahapati evaṁ sikkhitabbaṁ na sotasamphassajaṁ vedanaṁ
 upādiyissāmi ... Na ghānasamphassajaṁ vedanaṁ upādiyissāmi ... Na
 jivhāsamphassajaṁ vedanaṁ upādiyissāmi ... Na kāyasamphassajaṁ vedanaṁ
 upādiyissāmi ... Na manosamphassajaṁ vedanaṁ upādiyissāmi na ca
 me manosamphassajavedanānissitaṁ viññāṇaṁ bhavissatīti evañhi
 te gahapati sikkhitabbaṁ.
      [732] Tasmātiha te gahapati evaṁ sikkhitabbaṁ na paṭhavīdhātuṁ
 upādiyissāmi na ca me paṭhavīdhātunissitaṁ viññāṇaṁ bhavissatīti
 evañhi te gahapati sikkhitabbaṁ. Tasmātiha te gahapati evaṁ
 sikkhitabbaṁ na āpodhātuṁ upādiyissāmi ... Na tejodhātuṁ upādiyissāmi ...
 Na vāyodhātuṁ upādiyissāmi ... Na ākāsadhātuṁ upādiyissāmi ...
 Na viññāṇadhātuṁ upādiyissāmi na ca me viññāṇadhātunissitaṁ
 viññāṇaṁ bhavissatīti evañhi te gahapati sikkhitabbaṁ.
      [733] Tasmātiha te gahapati evaṁ sikkhitabbaṁ na rūpaṁ
 upādiyissāmi na ca me rūpanissitaṁ viññāṇaṁ bhavissatīti evañhi
 te gahapati sikkhitabbaṁ. Tasmātiha te gahapati evaṁ sikkhitabbaṁ na
 vedanaṁ upādiyissāmi ... Na saññaṁ upādiyissāmi ... Na saṅkhāre
 upādiyissāmi ... Na viññāṇaṁ upādiyissāmi na ca me viññāṇanissitaṁ
 viññāṇaṁ bhavissatīti evañhi te gahapati sikkhitabbaṁ.
      [734] Tasmātiha te gahapati evaṁ sikkhitabbaṁ na ākāsānañcāyatanaṁ
-------------------------------------------------
[page 470]
 Upādiyissāmi na ca me ākāsānañcāyatananissitaṁ
 viññāṇaṁ bhavissatīti < PTS. M III , 261 >evañhi te gahapati sikkhitabbaṁ. Tasmātiha te
 gahapati evaṁ sikkhitabbaṁ na viññāṇañcāyatanaṁ upādiyissāmi ...
 Na ākiñcaññāyatanaṁ upādiyissāmi ... Na nevasaññānāsaññāyatanaṁ
 upādiyissāmi na ca me nevasaññānāsaññāyatananissitaṁ viññāṇaṁ
 bhavissatīti evañhi te gahapati sikkhitabbaṁ.
      [735] Tasmātiha te gahapati evaṁ sikkhitabbaṁ na idhalokaṁ
 upādiyissāmi na ca me idhalokanissitaṁ viññāṇaṁ bhavissatīti
 evañhi te gahapati sikkhitabbaṁ. Tasmātiha te gahapati evaṁ
 sikkhitabbaṁ na paralokaṁ upādiyissāmi na ca me paralokanissitaṁ
 viññāṇaṁ bhavissatīti evañhi te gahapati sikkhitabbaṁ.
      [736] Tasmātiha te gahapati evaṁ sikkhitabbaṁ yampi 1- me diṭṭhaṁ
 sutaṁ mutaṁ viññātaṁ [2]- pariyesitaṁ anuvicaritaṁ 3- manasā tampi na
 upādiyissāmi na ca me tannissitaṁ viññāṇaṁ bhavissatīti
 evañhi te gahapati sikkhitabbanti.
      [737] Evaṁ vutte anāthapiṇḍiko gahapati parodi assūni
 pavattesi. Atha kho āyasmā ānando anāthapiṇḍikaṁ gahapatiṁ
 etadavoca oleyyāsi 4- kho tvaṁ gahapati saṁsīdi 5- kho tvaṁ gahapatīti.
 Nāhaṁ bhante ānanda oleyyāmi 6- na [7]- saṁsīdāmi apica me dīgharattaṁ
 satthā payirupāsito manobhāvanīyā ca bhikkhū na [8]- me evarūpī

  *  *  *  *  *  *
  Footnote:1 Yu. yampidaṁ. 2-3 Ma. etthantare pattaṁ anucaritanti dissanti.
 4 Po. Ma. Yu. oliyasi. 5 Ma. saṁsīdasi. 6 Ma. oliyāmi.
 7 Ma. etthantare pisaddo atthi. 8 Ma. casaddo atthi.
-------------------------------------------------
[page 471]
 Dhammikathā sutapubbāti. Na kho gahapati gihīnaṁ odātavasanānaṁ
 evarūpī dhammikathā paṭibhāti pabbajitānaṁ [1]- gahapati evarūpī dhammikathā
 paṭibhātīti. Tenahi bhante sārīputta gihīnaṁpi odātavasanānaṁ evarūpī
 dhammikathā paṭibhātu santi hi bhante kulaputtā apparajakkhajātikā
 assavanatā dhammassa parihāyanti bhavissanti dhammassa aññātāroti.
 Atha kho āyasmā ca sārīputto āyasmā ca ānando anāthapiṇḍikaṁ
 gahapatiṁ iminā ovādena ovaditvā < PTS. M III , 262 >uṭṭhāyāsanā pakkamiṁsu.
      [738] Atha kho anāthapiṇḍiko gahapati acirapakkante āyasmante
 ca sārīputte āyasmante ca ānande [2]- kālamakāsi tusitaṁ kāyaṁ
 upapajjīti. Atha kho anāthapiṇḍiko devaputto abhikkantāya
 rattiyā abhikkantavaṇṇo kevalakappa jetavanaṁ obhāsetvā yena
 bhagavā tenupasaṅkami upasaṅkamitvā bhagavantaṁ abhivādetvā ekamantaṁ
 aṭṭhāsi. Ekamantaṁ ṭhito kho anāthapiṇḍiko devaputto bhagavantaṁ
 gāthāhi ajjhabhāsi
           idaṁ hitaṁ jetavanaṁ isisaṅghanisevitaṁ
           āvutthaṁ dhammarājena pītisañjananaṁ mama
           kammaṁ vijjā ca dhammā 3- ca sīlaṁ jīvitamuttamaṁ
           etena maccā sujjhanti na gottena na dhanena vā
           tasmā hi paṇḍito poso sampassaṁ atthamattano
           yoniso vicine dhammaṁ evaṁ tattha visujjhati

  *  *  *  *  *  *
  Footnote:1 Ma. Yu. khosaddo atthi. 2 Yu. kāyassa bhedā parammaraṇā tusitaṁ kāyaṁ upapajjīti.
 3 Po. Ma. Yu. dhammo.
-------------------------------------------------
[page 472]
           Sārīputtova paññāya sīlena upasamena ca
           yo hi 1- pāragato bhikkhu etāvaparamo siyāti.
 Idamavoca anāthapiṇḍiko devaputto. Samanuñño satthā ahosi.
 Atha kho anāthapiṇḍiko devaputto samanuñño me satthāti
 bhagavantaṁ abhivādetvā padakkhiṇaṁ katvā tatthevantaradhāyi.
      [739] Atha kho bhagavā tassā rattiyā accayena bhikkhū
 āmantesi imaṁ bhikkhave rattiṁ aññataro devaputto abhikkantāya
 rattiyā abhikkantavaṇṇo kevalakappaṁ jetavanaṁ obhāsetvā yenāhaṁ
 tenupasaṅkami upasaṅkamitvā maṁ abhivādetvā ekamantaṁ aṭṭhāsi.
 Ekamantaṁ ṭhito kho so devaputto maṁ imāhi gāthāhi ajjhabhāsi
           idaṁ hitaṁ jetavanaṁ isasaṅghanisevitaṁ
           āvutthaṁ dhammarājena pītisañjananaṁ mama
           kammaṁ vijjā ca dhammā 2- ca sīlaṁ jīvitamuttamaṁ
           etena maccā sujjhanti na gottena na dhanena vā
           tasmā hi paṇḍito poso sampassaṁ atthamattano
           yoniso vicine dhammaṁ evaṁ tattha visujjhati
           sārīputtova paññāya sīlena upasamena ca
           yo hi 3- pāragato bhikkhu etāvaparamo siyāti.
 Idamavoca bhikkhave so devaputto samanuñño me satthāti maṁ
 abhivādetvā padakkhiṇaṁ katvā tatthevantaradhāyīti.

  *  *  *  *  *  *
  Footnote:1-3 Po. Ma. pi. 2 Po. Ma. Yu. dhammo.
-------------------------------------------------
[page 473]
      [740] Evaṁ vutte āyasmā ānando bhagavantaṁ etadavoca
 so hi nūna so bhante anāthapiṇḍiko devaputto bhavissati
 anāthapiṇḍiko bhante gahapati āyasmante sārīputte
 abhippasanno 1- ahosīti. Sādhu sādhu ānanda yāvatakaṁ kho ānanda
 takkāya pattabbaṁ anuppattaṁ [2]- tayā anāthapiṇḍiko so [3]- devaputto
 naññoti 4-.
      Idamavoca bhagavā attamano āyasmā ānando bhagavato
 bhāsitaṁ abhinandīti.
                Anāthapiṇḍikovādasuttaṁ niṭṭhitaṁ paṭhamaṁ.
                        --------

  *  *  *  *  *  *
  Footnote:1 Sī. Yu. aveccappasanno. 2 Po. Ma. etthantare tanti dissati.
 3 Ma. Yu. etathantare ānandāti atthi. 4 Po. Ma. naññoti na dissati.
-------------------------------------------------
[page 474]
                       Channovādasuttaṁ
      [741] Evamme sutaṁ ekaṁ samayaṁ bhagavā rājagahe viharati
 veḷuvane kalandakanivāpe. Tena kho pana samayena āyasmā ca
 sārīputto āyasmā ca mahācundo āyasmā ca channo gijjhakūṭe
 pabbate viharanti. Tena kho pana samayena āyasmā channo
 ābādhiko hoti dukkhito bāḷhagilāno.
      [742] Atha kho āyasmā sārīputto sāyaṇhasamayaṁ
 paṭisallānā vuṭṭhito yenāyasmā mahācundo tenupasaṅkami
 upasaṅkamitvā āyasmantaṁ mahācundaṁ etadavoca āyāmāvuso cunda
 yenāyasmā channo tenupasaṅkamissāma gilānapucchakāti. Evamāvusoti
 kho āyasmā mahācundo āyasmato sārīputtassa paccassosi.
 Atha kho āyasmā < PTS. M III , 264 >ca sārīputto āyasmā ca mahācundo
 yenāyasmā channo tenupasaṅkamiṁsu upasaṅkamitvā āyasmatā channena
 saddhiṁ sammodiṁsu sammodanīyaṁ kathaṁ sārāṇīyaṁ vītisāretvā ekamantaṁ
 nisīdiṁsu. Ekamantaṁ nisinno kho āyasmā sārīputto āyasmantaṁ
 channaṁ etadavoca kacci te āvuso channa khamanīyaṁ kacci yāpanīyaṁ
 kacci dukkhā vedanā paṭikkamanti no abhikkamanti paṭikkamo sānaṁ
 paññāyati no abhikkamoti. Na me āvuso sārīputta khamanīyaṁ na
 yāpanīyaṁ bāḷhā me dukkhā vedanā abhikkamanti no paṭikkamanti
 abhikkamo sānaṁ paññāyati no paṭikkamoti.
-------------------------------------------------
[page 475]
      [743] Seyyathāpi āvuso sārīputta [1]- puriso tiṇhena sikharena
 sīsaṁ 2- abhimattheyya evameva kho me āvuso sārīputta adhimattā
 vātā muddhānaṁ 3- ohananti 4- na me āvuso sārīputta khamanīyaṁ na
 yāpanīyaṁ bāḷhā me dukkhā vedanā abhikkamanti no paṭikkamanti
 abhikkamo sānaṁ paññāyati no paṭikkamoti.
      [744] Seyyathāpi āvuso sārīputta balavā puriso daḷhena
 varattakkhaṇḍena sīse sīsaveṭṭhanaṁ dadeyya evameva kho me āvuso
 sārīputta adhimattā vātā sīsaṁ parikantanti na me āvuso
 sārīputta khamanīyaṁ na yāpanīyaṁ bāḷhā me dukkhā vedanā
 abhikkamanti no paṭikkamanti abhikkamo sānaṁ paññāyati no
 paṭikkamoti.
      [745] Seyyathāpi āvuso sārīputta dakkho goghātako vā
 goghātakantevāsī vā tiṇhena govikantanena kucchiṁ parikanteyya
 evameva kho me āvuso sārīputta adhimattā vātā kucchiṁ
 parikantanti na me āvuso sārīputta khamanīyaṁ na yāpanīyaṁ bāḷhā
 me dukkhā vedanā abhikkamanti no paṭikkamanti abhikkamo sānaṁ
 paññāyati no paṭikkamoti.
      [746] Seyyathāpi āvuso sārīputta dve balavanto purisā
 dubbalataraṁ purisaṁ nānābāhāsu gahetvā aṅgārakāsuyā
 santāpeyyuṁ samparitāpeyyuṁ evameva kho me āvuso sārīputta

  *  *  *  *  *  *
  Footnote:1 Po. Ma. etthantare balavāti dissati. 2-3 Ma. muddhani. 4 Ma. ūhananti.
-------------------------------------------------
[page 476]
 Adhimattā kāyasmiṁ ḍāho na me āvuso sārīputta khamanīyaṁ na
 yāpanīyaṁ bāḷhā me dukkhā vedanā abhikkamanti no paṭikkamanti
 abhikkamo sānaṁ paññāyati no paṭikkamo satthaṁ āvuso sārīputta
 āharissāmi nāvakaṅkhāmi jīvitanti.
      [747] Māyasmā channo satthaṁ āharesi yāpetāyasmā channo
 yāpentaṁ mayaṁ āyasmantaṁ channaṁ icchāma sace āyasmato channassa
 natthi sappāyāni bhojanāni ahaṁ āyasmato channassa sappāyāni
 bhojanāni pariyesissāmi sace āyasmato channassa natthi sappāyāni
 bhesajjāni ahaṁ āyasmato channassa sappāyāni bhesajjāni
 pariyesissāmi sace āyasmato channassa natthi paṭirūpo upaṭṭhāko 1-
 ahaṁ āyasmantaṁ channaṁ upaṭṭhahissāmi māyasmā channo satthaṁ
 āharesi yāpetāyasmā channo yāpentaṁ mayaṁ āyasmantaṁ channaṁ
 icchāmāti.
      [748] Napi me āvuso sārīputta natthi sappāyāni bhojanāni
 napi me natthi sappāyāni bhesajjāni napi me natthi paṭirūpo 2-
 upaṭṭhāko apicāvuso sārīputta pariciṇṇo [3]- satthā dīgharattaṁ
 manāpeneva no amanāpena etaṁ hi āvuso sārīputta sāvakassa
 paṭirūpaṁ yaṁ satthāraṁ paricareyya manāpeneva no amanāpena anupavajjaṁ
 channo bhikkhu satthaṁ āharissatīti evametaṁ āvuso sārīputta
 dhārehīti. Puccheyyāma mayaṁ āyasmantaṁ channaṁ kiñcideva desaṁ sace

  *  *  *  *  *  *
  Footnote:1-2 Ma. paṭirūpā upaṭṭhākā. 3 Ma. Yu. mesaddo atthi.
-------------------------------------------------
[page 477]
 Āyasmā channo okāsaṁ karoti pañhassa veyyākaraṇāyāti.
 Pucchāvuso sārīputta sutvā vedissāmīti.< PTS. M III , 265 >
      [749] Cakkhuṁ āvuso channa cakkhuviññāṇaṁ cakkhuviññāṇaviññātabbe
 dhamme etaṁ mama esohamasmi eso me attāti
 samanupassasi sotaṁ āvuso channa sotaviññāṇaṁ .pe. Ghānaṁ
 āvuso channa ghānaviññāṇaṁ ... Jivhaṁ āvuso channa jivhāviññāṇaṁ ...
 Kāyaṁ āvuso channa kāyaviññāṇaṁ ... Manaṁ āvuso channa
 manoviññāṇaṁ manoviññāṇaviññātabbe dhamme etaṁ mama esohamasmi
 eso me attāti samanupassasīti. Cakkhuṁ āvuso sārīputta
 cakkhuviññāṇaṁ cakkhuviññāṇaviññātabbe dhamme netaṁ mama
 nesohamasmi na meso attāti samanupassāmi sotaṁ āvuso sārīputta
 sotaviññāṇaṁ ... Ghānaṁ āvuso sārīputta ghānaviññāṇaṁ ... Jivhaṁ
 āvuso sārīputta jivhāviññāṇaṁ ... Kāyaṁ āvuso sārīputta
 kāyaviññāṇaṁ ... Manaṁ āvuso sārīputta manoviññāṇaṁ manoviññāṇaviññātabbe
 dhamme netaṁ mama nesohamasmi na meso attāti
 samanupassāmīti.
      [750] Cakkhusmiṁ āvuso channa cakkhuviññāṇe cakkhuviññāṇaviññātabbesu
 dhammesu kiṁ disvā kiṁ abhiññāya cakkhuṁ
 cakkhuviññāṇaṁ cakkhuviññāṇaviññātabbe dhamme netaṁ mama
 nesohamasmi na meso attāti samanupassasi sotasmiṁ āvuso channa
-------------------------------------------------
[page 478]
 Sotaviññāṇe ... Ghānasmiṁ āvuso channa ghānaviññāṇe ... Jivhāya
 āvuso channa jivhāviññāṇe ... Kāyasmiṁ āvuso channa
 kāyaviññāṇe ... Manasmiṁ āvuso channa manoviññāṇe manoviññāṇa-
 viññātabbesu dhammesu kiṁ disvā kiṁ abhiññāya manaṁ manoviññāṇaṁ
 manoviññāṇaviññātabbe dhamme netaṁ mama nesohamasmi na
 meso attāti samanupassasīti. Cakkhusmiṁ āvuso sārīputta
 cakkhuviññāṇe cakkhuviññāṇaviññātabbesu dhammesu nirodhaṁ disvā
 nirodhaṁ abhiññāya cakkhuṁ cakkhuviññāṇaṁ cakkhuviññāṇaviññātabbe
 dhamme netaṁ mama nesohamasmi na meso attāti samanupassāmi
 sotasmiṁ āvuso sārīputta sotaviññāṇe ... Ghānasmiṁ āvuso
 sārīputta ghānaviññāṇe ... Jivhāya āvuso sārīputta jivhāviññāṇe ...
 Kāyasmiṁ āvuso sārīputta kāyaviññāṇe ... Manasmiṁ
 āvuso sārīputta manoviññāṇe manoviññāṇaviññātabbesu
 dhammesu nirodhaṁ disvā nirodhaṁ abhiññāya manaṁ manoviññāṇaṁ
 manoviññāṇaviññātabbe dhamme netaṁ mama nesohamasmi na
 meso attāti samanupassāmīti.
      [751] Evaṁ vutte āyasmā mahācundo āyasmantaṁ channaṁ
 etadavoca tasmātiha āvuso channa idampi tassa bhagavato
 sāsanaṁ niccakappaṁ manasmiṁ 1- kātabbaṁ nissitassa calitaṁ anissitassa

  *  *  *  *  *  *
  Footnote:1 Po. Ma. Yu. manasīti dissati.
-------------------------------------------------
[page 479]
 Calitaṁ natthi calite asati passaddhi passaddhiyā sati nati na
 hoti natiyā asati āgati gati na hoti āgatigatiyā asati
 cutūpapāto na hoti cutūpapāte asati nevidha na huraṁ na ubhayamantarena
 esevanto dukkhassāti. Atha kho āyasmā ca sārīputto
 āyasmā ca mahācundo āyasmantaṁ channaṁ iminā ovādena ovaditvā
 uṭṭhāyāsanā pakkamiṁsu.
      [752] Atha kho āyasmā channo acirapakkante āyasmante ca
 sārīputte āyasmante ca mahācunde satthaṁ āharesi. Atha kho
 āyasmā sārīputto yena bhagavā tenupasaṅkami upasaṅkamitvā
 bhagavantaṁ abhivādetvā ekamantaṁ nisīdi. Ekamantaṁ nisinno kho
 āyasmā sārīputto bhagavantaṁ etadavoca āyasmatā bhante
 channena satthaṁ āharitaṁ tassa kā gati ko abhisamparāyoti.
 Nanu te sārīputta channena bhikkhunā sammukhāyeva anupavajjatā
 byākatāti. Atthi bhante pubbajiraṁ nāma vajjigāmo tatthāyasmato
 channassa mittakulāni suhajjakulāni upavajjakulānīti.
      [753] Honti hetāni 1- sārīputta channassa bhikkhuno mittakulāni
 suhajjakulāni upavajjakulāni nāhaṁ sārīputta ettāvatā upavajjoti 2-
 vadāmi yo kho sārīputta imañca kāyaṁ nikkhipati aññañca kāyaṁ
 upādiyati tamahaṁ upavajjoti 3- vadāmi taṁ channassa bhikkhuno natthi
 anupavajjaṁ channo bhikkhu satthaṁ āharesīti. [4]-

  *  *  *  *  *  *
  Footnote:1 Po. Ma. Yu. hete. 2-3 Ma. Yu. saupavajjo 4 Po. Ma. etthantare evametaṁ
 sārīputta dhārehīti dissanti.
-------------------------------------------------
[page 480]
      Idamavoca bhagavā attamano āyasmā sārīputto bhagavato
 bhāsitaṁ abhinandīti.
                  Channovādasuttaṁ niṭṭhitaṁ dutiyaṁ.
                       ----------< PTS. M III , 267 >
-------------------------------------------------
[page 481]
                       Puṇṇovādasuttaṁ
      [754] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho āyasmā puṇṇo
 sāyaṇhasamayaṁ paṭisallānā vuṭṭhito yena bhagavā tenupasaṅkami
 upasaṅkamitvā bhagavantaṁ abhivādetvā ekamantaṁ nisīdi. Ekamantaṁ
 nisinno kho āyasmā puṇṇo bhagavantaṁ etadavoca sādhu maṁ bhante
 bhagavā saṅkhittena ovādena ovadatu yamahaṁ bhagavato dhammaṁ sutvā
 eko vūpakaṭṭho appamatto ātāpī pahitatto vihareyyanti.
 Tenahi puṇṇa suṇāhi sādhukaṁ manasikarohi bhāsissāmīti.
 Evambhanteti kho so 1- āyasmā puṇṇo bhagavato paccassosi.
      [755] Bhagavā etadavoca santi kho puṇṇa cakkhuviññeyyā
 rūpā iṭṭhā kantā manāpā piyarūpā kāmūpasañhitā rajanīyā
 tañce bhikkhu abhinandati abhivadati ajjhosāya tiṭṭhati tassa taṁ
 abhinandato abhivadato ajjhosāya tiṭṭhato uppajjati nandi
 nandisamudayā dukkhasamudayo puṇṇāti vadāmi. Santi kho puṇṇa
 sotaviññeyyā saddā ... Ghānaviññeyyā gandhā ... Jivhāviññeyyā
 rasā ... Kāyaviññeyyā phoṭṭhabbā ... Manoviññeyyā dhammā iṭṭhā
 kantā manāpā piyarūpā kāmūpasañhitā rajanīyā tañce bhikkhu
 abhinandati abhivadati ajjhosāya tiṭṭhati tassa taṁ abhinandato

  *  *  *  *  *  *
  Footnote:1 Ma. Yu. ayaṁ pāṭho natthi.
-------------------------------------------------
[page 482]
 Abhivadato ajjhosāya tiṭṭhato uppajjati nandi nandisamudayā
 dukkhasamudayo puṇṇāti vadāmi.
      [756] Santi ca kho puṇṇa cakkhuviññeyyā rūpā iṭṭhā kantā
 manāpā piyarūpā kāmūpasañhitā rajanīyā tañce bhikkhu nābhinandati
 nābhivadati nājjhosāya tiṭṭhati tassa taṁ anabhinandato anabhivadato
 anajjhosāya tiṭṭhato nandi nirujjhati nandinirodhā dukkhanirodho puṇṇāti
 vadāmi. Santi kho puṇṇa sotaviññeyyā saddā ... Ghānaviññeyyā
 gandhā ... Jivhāviññeyyā rasā ... Kāyaviññeyyā phoṭṭhabbā ...
 Manoviññeyyā dhammā iṭṭhā kantā manāpā piyarūpā kāmūpasañhitā
 rajanīyā tañce bhikkhu nābhinandati nābhivadati nājjhosāya tiṭṭhati
 tassa taṁ anabhinandato anabhivadato anajjhosāya tiṭṭhato nandi
 nirujjhati nandinirodhā dukkhanirodho puṇṇāti vadāmi. Iminā ca
 tvaṁ puṇṇa mayā saṅkhittena ovādena ovadito katamasmiṁ janapade
 viharissasīti. Imināhaṁ bhante bhagavatā saṅkhittena ovādena ovadito
 atthi sunāparanto nāma janapado tatthāhaṁ viharissāmīti.
      [757] Caṇḍā kho puṇṇa sunāparantakā manussā pharusā kho
 puṇṇa sunāparantakā manussā sace taṁ puṇṇa sunāparantakā
 manussā akkosissanti paribhāsissanti tattha te puṇṇa kinti
 bhavissatīti. Sace maṁ bhante sunāparantakā manussā akkosissanti
 paribhāsissanti tattha me evaṁ bhavissati bhaddakā vatime
-------------------------------------------------
[page 483]
 Sunāparantakā manussā subhaddakā vatime sunāparantakā manussā yaṁ
 me nayime pāṇinā pahāraṁ dentīti evamettha bhagavā bhavissati
 evamettha sugata bhavissatīti.
      [758] Sace pana te puṇṇa sunāparantakā manussā pāṇinā
 pahāraṁ dassanti tattha pana te puṇṇa kinti bhavissatīti.
 Sace me bhante sunāparantakā manussā pāṇinā pahāraṁ dassanti
 tattha me evaṁ bhavissati bhaddakā vatime sunāparantakā manussā
 subhaddakā vatime sunāparantakā manussā yaṁ me nayime leḍḍunā
 pahāraṁ dentīti evamettha bhagavā bhavissati evamettha sugata
 bhavissatīti.
      [759] Sace pana te puṇṇa sunāparantakā manussā leḍḍunā
 pahāraṁ dassanti tattha pana te puṇṇa kinti bhavissatīti. Sace
 me bhante sunāparantakā manussā leḍḍunā pahāraṁ dassanti tattha
 me evaṁ bhavissati bhaddakā vatime sunāparantakā manussā subhaddakā
 vatime < PTS. M III , 269 >sunāparantakā manussā yaṁ me nayime daṇḍena pahāraṁ
 dentīti evamettha bhagavā bhavissati evamettha sugata bhavissatīti.
      [760] Sace pana te puṇṇa sunāparantakā manussā daṇḍena
 pahāraṁ dassanti tattha pana te puṇṇa kinti bhavissatīti. Sace
 me bhante sunāparantakā manussā daṇḍena pahāraṁ dassanti tattha
 me evaṁ bhavissati bhaddakā vatime sunāparantakā manussā subhaddakā
-------------------------------------------------
[page 484]
 Vatime sunāparantakā manussā yaṁ me nayime satthena pahāraṁ
 dentīti evamettha bhagavā bhavissati evamettha sugata bhavissatīti.
      [761] Sace pana te puṇṇa sunāparantakā manussā satthena
 pahāraṁ dassanti tattha pana te puṇṇa kinti bhavissatīti. Sace
 me bhante sunāparantakā manussā satthena pahāraṁ dassanti tattha
 me evaṁ bhavissati bhaddakā vatime sunāparantakā manussā subhaddakā
 vatime sunāparantakā manussā yaṁ maṁ nayime tiṇhena satthena
 jīvitā voropentīti evamettha bhagavā bhavissati evamettha sugata
 bhavissatīti.
      [762] Sace pana taṁ puṇṇa sunāparantakā manussā tiṇhena
 satthena jīvitā voropessanti tattha pana te puṇṇa kinti
 bhavissatīti. Sace maṁ bhante sunāparantakā manussā tiṇhena
 satthena jīvitā voropessanti tattha me evaṁ bhavissati santi
 kho bhagavato sāvakā kāyena ca jīvitena ca aṭṭiyamānā harāyamānā
 jigucchiyamānā 1- satthahārakaṁ pariyesanti taṁ me idaṁ apariyiṭṭhaṁyeva satthahārakaṁ
 laddhanti evamettha bhagavā bhavissati evamettha sugata bhavissatīti.
      [763] Sādhu sādhu puṇṇa sakkhissasi kho tvaṁ puṇṇa iminā
 damūpasamena samannāgato sunāparantasmiṁ janapade viharituṁ yassadāni
 tvaṁ puṇṇa kālaṁ maññasīti. Atha kho āyasmā puṇṇo
 bhagavato bhāsitaṁ abhinanditvā anumoditvā uṭṭhāyāsanā bhagavantaṁ

  *  *  *  *  *  *
  Footnote:1 Po. Ma. Yu. jigucchamānā.
-------------------------------------------------
[page 485]
 Abhivādetvā padakkhiṇaṁ katvā senāsanaṁ saṁsāmetvā pattacīvaramādāya
 yena sunāparanto janapado tena cārikaṁ pakkāmi. Anupubbena
 cārikañcaramāno yena sunāparanto janapado tadavasari.
      [764] Tatra sudaṁ āyasmā puṇṇo sunāparantasmiṁ janapade
 viharati. Atha kho āyasmā puṇṇo tenevantaravassena pañcamattāni
 upāsakasatāni paṭidesesi 1- tenevantaravassena pañcamattāni
 upāsikāsatāni paṭidesesi 2- tenevantaravassena tisso vijjā
 sacchākāsi 3-. Atha kho āyasmā puṇṇo aparena samayena parinibbāyi.
 Atha kho sambahulā bhikkhū yena bhagavā tenupasaṅkamiṁsu upasaṅkamitvā< PTS. M III , 270 >
 bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho
 te bhikkhū bhagavantaṁ etadavocuṁ yo so bhante puṇṇo nāma
 kulaputto bhagavatā saṅkhittena ovādena ovadito so kālakato
 tassa kā gati ko abhisamparāyoti.
      [765] Paṇḍito bhikkhave puṇṇo kulaputto paccapādi 4-
 dhammassānudhammaṁ na ca maṁ dhammādhikaraṇaṁ viheṭhesi parinibbuto
 bhikkhave puṇṇo kulaputtoti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                  Puṇṇovādasuttaṁ niṭṭhitaṁ tatiyaṁ.
                        ---------

  *  *  *  *  *  *
  Footnote:1-2 Yu. paṭipādesi. 3 Yu. sacchikāsi. 4 Po. saccavādī.
-------------------------------------------------
[page 486]
                       Nandakovādasuttaṁ
      [766] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho mahāpajāpatī gotamī
 pañcamattehi bhikkhunīsatehi saddhiṁ yena bhagavā tenupasaṅkami
 upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ
 ṭhitā kho mahāpajāpatī gotamī bhagavantaṁ etadavoca ovadatu bhante
 bhagavā bhikkhuniyo anusāsatu bhante bhagavā bhikkhuniyo karotu bhante
 bhagavā bhikkhunīnaṁ dhammikathanti.
      [767] Tena kho pana samayena therā bhikkhū bhikkhuniyo ovadanti
 pariyāyena. Āyasmā pana nandako na icchati bhikkhuniyo ovadituṁ
 pariyāyena. Atha kho bhagavā āyasmantaṁ ānandaṁ āmantesi kassa
 nu kho ānanda ajja pariyāyo bhikkhuniyo ovadituṁ pariyāyenāti 1-.
 Sabbeheva bhante kato pariyāyo bhikkhuniyo ovadituṁ pariyāyena
 ayaṁ bhante āyasmā nandako na icchati bhikkhuniyo ovadituṁ
 pariyāyenāti. Atha kho bhagavā < PTS. M III , 271 >āyasmantaṁ nandakaṁ āmantesi ovada
 nandaka bhikkhuniyo anusāsa nandaka bhikkhuniyo karohi tvaṁ brāhmaṇa
 bhikkhunīnaṁ dhammikathanti. Evambhanteti kho āyasmā nandako bhagavato

  *  *  *  *  *  *
  Footnote:1 Sī. Yu. ito paraṁ nandakassa bhante pariyāyo bhikkhuniyo ovadituṁ pariyāyenāti vacanaṁ
 dissati.
-------------------------------------------------
[page 487]
 Paṭissutvā pubbaṇhasamayaṁ nivāsetvā pattacīvaramādāya sāvatthiṁ
 piṇḍāya pāvisi. Sāvatthiyaṁ piṇḍāya caritvā pacchābhattaṁ
 piṇḍapātapaṭikkanto attadutiyo 1- yena rājakārāmo tenupasaṅkami.
 Addasāsuṁ 2- kho tā bhikkhuniyo āyasmantaṁ nandakaṁ dūratova āgacchantaṁ
 disvāna āsanaṁ paññāpesuṁ udakañca pādānaṁ upaṭṭhapesuṁ.
 Nisīdi kho āyasmā nandako paññatte āsane nisajja pāde
 pakkhālesi. Tāpi kho bhikkhuniyo āyasmantaṁ nandakaṁ abhivādetvā
 ekamantaṁ nisīdiṁsu.
      [768] Ekamantaṁ nisinnā kho tā bhikkhuniyo āyasmā nandako
 etadavoca paṭipucchakathā kho bhaginiyo bhavissati tattha ājānantīti
 ājānāmātissa vacanīyaṁ na ājānantīti na ājānāmātissa
 vacanīyaṁ yassā vā panassa kaṅkhā vā vimati vā ahameva tattha
 paṭipucchitabbo idaṁ bhante kathaṁ imassa kvatthoti. Ettakenapi
 mayaṁ bhante ayyassa nandakassa attamanā abhinandāma 3- yanno
 ayyo nandako pavāretīti.
      [769] Taṁ kiṁ maññatha bhaginiyo cakkhu niccaṁ vā aniccaṁ
 vāti. Aniccaṁ bhante. Yampanāniccaṁ dukkhaṁ vā taṁ sukhaṁ vāti.
 Dukkhaṁ bhante. Yampanāniccaṁ dukkhaṁ vipariṇāmadhammaṁ kallaṁ nu taṁ
 samanupassituṁ etaṁ mama esohamasmi eso me attāti. No

  *  *  *  *  *  *
  Footnote:1 Po. adutiyo. 2 Po. Ma. addasaṁsu. 3 Sī. abhiraddhā.
-------------------------------------------------
[page 488]
 Hetaṁ bhante. Taṁ kiṁ maññatha bhaginiyo sotaṁ niccaṁ vā aniccaṁ
 vāti. Aniccaṁ bhante .pe. Ghānaṁ niccaṁ vā aniccaṁ vāti.
 Aniccaṁ bhante .pe. Jivhā niccā vā aniccā vāti. Aniccā
 bhante .pe. Kāyo nicco vā anicco vāti. Anicco
 bhante .pe. < PTS. M III , 272 >Mano nicco vā anicco vāti. Anicco bhante.
 Yampanāniccaṁ dukkhaṁ vā taṁ sukhaṁ vāti. Dukkhaṁ bhante. Yampanāniccaṁ
 dukkhaṁ vipariṇāmadhammaṁ kallaṁ nu taṁ samanupassituṁ etaṁ mama
 esohamasmi eso me attāti. No hetaṁ bhante. Taṁ kissa
 hetu. Pubbeva no hetaṁ bhante yathābhūtaṁ sammappaññāya sudiṭṭhaṁ
 itipi me cha ajjhattikā āyatanā aniccāti. Sādhu sādhu
 bhaginiyo evaṁ hetaṁ bhaginiyo hoti ariyasāvakassa yathābhūtaṁ
 sammappaññāya passato.
      [770] Taṁ kiṁ maññatha bhaginiyo rūpā niccā vā aniccā
 vāti. Aniccā bhante. Yampanāniccaṁ dukkhaṁ vā taṁ sukhaṁ vāti.
 Dukkhaṁ bhante. Yampanāniccaṁ dukkhaṁ vipariṇāmadhammaṁ kallaṁ nu taṁ
 samanupassituṁ etaṁ mama esohamasmi eso me attāti. No hetaṁ
 bhante. Taṁ kiṁ maññatha bhaginiyo saddā niccā vā aniccā
 vāti. Aniccā bhante .pe. Gandhā niccā vā aniccā vāti.
 Aniccā bhante .pe. Rasā niccā vā aniccā vāti. Aniccā
 bhante .pe. Phoṭṭhabbā niccā vā aniccā vāti. Aniccā
-------------------------------------------------
[page 489]
 Bhante .pe. Dhammā niccā vā aniccā vāti. Aniccā
 bhante. Yampanāniccaṁ dukkhaṁ vā taṁ sukhaṁ vāti. Dukkhaṁ bhante.
 Yampanāniccaṁ dukkhaṁ vipariṇāmadhammaṁ kallaṁ nu taṁ samanupassituṁ etaṁ
 mama esohamasmi eso me attāti. No hetaṁ bhante. Taṁ
 kissa hetu. Pubbeva no hetaṁ bhante yathābhūtaṁ sammappaññāya
 sudiṭṭhaṁ itipi me cha bāhirā āyatanā aniccāti. Sādhu sādhu
 bhaginiyo evaṁ hetaṁ bhaginiyo hoti ariyasāvakassa yathābhūtaṁ
 sammappaññāya passato.
      [771] Taṁ kiṁ maññatha bhaginiyo cakkhuviññāṇaṁ niccaṁ vā
 aniccaṁ vāti. Aniccaṁ bhante. Yampanāniccaṁ dukkhaṁ vā taṁ sukhaṁ
 vāti. Dukkhaṁ bhante. < PTS. M III , 273 >Yampanāniccaṁ dukkhaṁ vipariṇāmadhammaṁ kallaṁ
 nu taṁ samanupassituṁ etaṁ mama esohamasmi eso me attāti.
 No hetaṁ bhante. Taṁ kiṁ maññatha bhaginiyo sotaviññāṇaṁ
 niccaṁ vā aniccaṁ vāti. Aniccaṁ bhante .pe. Ghānaviññāṇaṁ
 niccaṁ vā aniccaṁ vāti. Aniccaṁ bhante .pe. Jivhāviññāṇaṁ
 niccaṁ vā aniccaṁ vāti. Aniccaṁ bhante .pe. Kāyaviññāṇaṁ
 niccaṁ vā aniccaṁ vāti. Aniccaṁ bhante .pe. Manoviññāṇaṁ
 niccaṁ vā aniccaṁ vāti. Aniccaṁ bhante. Yampanāniccaṁ dukkhaṁ
 vā taṁ sukhaṁ vāti. Dukkhaṁ bhante. Yampanāniccaṁ dukkhaṁ
 vipariṇāmadhammaṁ kallaṁ nu taṁ samanupassituṁ etaṁ mama esohamasmi
-------------------------------------------------
[page 490]
 Eso me attāti. No hetaṁ bhante. Taṁ kissa hetu. Pubbeva
 no hetaṁ bhante yathābhūtaṁ sammappaññāya sudiṭṭhaṁ itipi me cha
 viññāṇakāyā aniccāti. Sādhu sādhu bhaginiyo evaṁ hetaṁ
 bhaginiyo hoti ariyasāvakassa yathābhūtaṁ sammappaññāya passato.
      [772] Seyyathāpi bhaginiyo telappadīpassa jhāyato telampi
 aniccaṁ vipariṇāmadhammaṁ vaṭṭipi aniccā vipariṇāmadhammā accipi
 aniccā vipariṇāmadhammā ābhāpi aniccā vipariṇāmadhammā. Yo
 nu kho bhaginiyo evaṁ vadeyya amussa telappadīpassa jhāyato
 telampi aniccaṁ vipariṇāmadhammaṁ vaṭṭipi aniccā vipariṇāmadhammā
 accipi aniccā vipariṇāmadhammā yā ca khvassa ābhā sā
 niccā dhuvā sassatā avipariṇāmadhammāti sammā nu kho so
 bhaginiyo vadamāno vadeyyāti. No hetaṁ bhante. Taṁ kissa
 hetu. Amussa hi bhante telappadīpassa jhāyato telampi aniccaṁ
 vipariṇāmadhammaṁ vaṭṭipi aniccā vipariṇāmadhammā accipi aniccā
 vipariṇāmadhammā pagevassa ābhā aniccā vipariṇāmadhammāti.
      [773] Evameva kho bhaginiyo yo nu kho [1]- evaṁ vadeyya cha
 kho me ajjhattikā āyatanā aniccā yañca kho ajjhattike
 āyatane paṭicca paṭisaṁvedemi sukhaṁ vā dukkhaṁ vā adukkhamasukhaṁ vā taṁ
 niccaṁ dhuvaṁ sassataṁ avipariṇāmadhammanti sammā nu kho so bhaginiyo
 vadamāno vadeyyāti. No hetaṁ bhante. Taṁ kissa hetu.

  *  *  *  *  *  *
  Footnote:1 Po. etthantare bhaginiyoti dissati.
-------------------------------------------------
[page 491]
 Tajjaṁ tajjaṁ bhante paccayaṁ paṭicca tajjā tajjā vedanā uppajjati
 tajjassa tajjassa paccayassa nirodhā tajjā tajjā vedanā nirujjhatīti.
 Sādhu sādhu bhaginiyo evaṁ hetaṁ bhaginiyo hoti ariyasāvakassa
 yathābhūtaṁ sammappaññāya passato.
      [774] Seyyathāpi bhaginiyo mahato rukkhassa tiṭṭhato sāravato
 mūlampi aniccaṁ vipariṇāmadhammaṁ khandhopi anicco vipariṇāmadhammo
 sākhāpalāsampi aniccaṁ vipariṇāmadhammaṁ chāyāpi aniccā
 vipariṇāmadhammā. Yo nu kho bhaginiyo evaṁ vadeyya amussa mahato
 rukkhassa tiṭṭhato sāravato mūlampi aniccaṁ vipariṇāmadhammaṁ khandhopi
 anicco vipariṇāmadhammo sākhāpalāsampi aniccaṁ vipariṇāmadhammaṁ
 yā ca khvassa chāyā sā niccā dhuvā sassatā avipariṇāmadhammāti
 sammā nu kho so bhaginiyo vadamāno vadeyyāti. No hetaṁ
 bhante. Taṁ kissa hetu. Amussa hi bhante mahato rukkhassa
 tiṭṭhato sāravato mūlampi aniccaṁ vipariṇāmadhammaṁ khandhopi anicco
 vipariṇāmadhammo sākhāpalāsampi aniccaṁ vipariṇāmadhammaṁ pagevassa
 chāyā aniccā vipariṇāmadhammāti.
      [775] Evameva kho bhaginiyo yo nu kho evaṁ vadeyya cha
 kho me bāhirā āyatanā aniccā [1]- yañca kho bāhire āyatane
 paṭicca paṭisaṁvedemi sukhaṁ vā dukkhaṁ vā adukkhamasukhaṁ vā taṁ niccaṁ
 dhuvaṁ sassataṁ avipariṇāmadhammanti sammā nu kho so bhaginiyo

  *  *  *  *  *  *
  Footnote:1 Yu. vipariṇāmadhammā.
-------------------------------------------------
[page 492]
 Vadamāno vadeyyāti. No hetaṁ bhante. Taṁ kissa hetu. Tajjaṁ
 tajjaṁ bhante paccayaṁ paṭicca tajjā tajjā vedanā uppajjati
 tajjassa tajjassa paccayassa nirodhā tajjā tajjā vedanā
 nirujjhatīti. Sādhu sādhu bhaginiyo evaṁ hetaṁ bhaginiyo hoti
 ariyasāvakassa yathābhūtaṁ sammappaññāya passato.
      [776] Seyyathāpi bhaginiyo dakkho goghātako vā goghātakantevāsī
 vā gāviṁ vadhitvā tiṇhena govikantanena gāviṁ vikanteyya
 anupahacca < PTS. M III , 275 >antaraṁ maṁsakāyaṁ anupahacca bāhiraṁ cammakāyaṁ yaṁ yadeva
 tattha antarā vilimaṁsaṁ antarā nahārū antarā bandhanaṁ taṁ tadeva
 tiṇhena govikantanena sañchindeyya saṅkanteyya samparikanteyya
 sañchinditvā saṅkantitvā samparikantitvā vidhunitvā bāhiraṁ cammakāyaṁ
 teneva cammena taṁ gāviṁ paṭicchādetvā evaṁ vadeyya tathevāyaṁ
 gāvī saṁyuttā iminā cammenāti sammā nu kho so bhaginiyo
 vadamāno vadeyyāti. No hetaṁ bhante. Taṁ kissa hetu.
 Asu hi bhante dakkho goghātako vā goghātakantevāsī vā gāviṁ
 vadhitvā tiṇhena govikantanena gāviṁ vikanteyya anupahacca antaraṁ
 maṁsakāyaṁ anupahacca bāhiraṁ cammakāyaṁ yaṁ yadeva tattha antarā
 vilimaṁsaṁ antarā nahārū antarā bandhanaṁ taṁ tadeva tiṇhena
 govikantanena sañchindeyya saṅkanteyya samparikanteyya sañchinditvā
 saṅkantitvā samparikantitvā vidhunitvā bāhiraṁ cammakāyaṁ
-------------------------------------------------
[page 493]
 Teneva cammena taṁ gāviṁ paṭicchādetvā kiñcāpi so evaṁ vadeyya
 tathevāyaṁ gāvī saṁyuttā iminā cammenāti atha kho sā gāvī
 visaṁyuttā teneva cammena 1-.
      [777] Upamā kho me ayaṁ bhaginiyo katā atthassa viññāpanāya.
 Ayamevettha attho. Antaro maṁsakāyoti kho bhaginiyo
 channetaṁ ajjhattikānaṁ āyatanānaṁ adhivacanaṁ. Bāhiro cammakāyoti
 kho bhaginiyo channetaṁ bāhirānaṁ āyatanānaṁ adhivacanaṁ. Antarā
 vilimaṁsaṁ antarā nahārū antarā bandhanti kho bhaginiyo
 nandirāgassetaṁ adhivacanaṁ. Tiṇhaṁ govikantananti kho bhaginiyo ariyāyetaṁ
 paññāya adhivacanaṁ yāyaṁ ariyā paññā antarā kilesaṁ antarā
 saññojanaṁ antarā bandhanaṁ sañchindati saṅkantati samparikantati.
      [778] Satta kho 2- ime bhaginiyo bojjhaṅgā yesaṁ bhāvitattā
 bahulīkatattā bhikkhu āsavānaṁ khayā anāsavaṁ cetovimuttiṁ
 paññāvimuttiṁ diṭṭheva dhamme sayaṁ abhiññā sacchikatvā upasampajja
 viharati. Katame satta. Idha bhaginiyo bhikkhu satisambojjhaṅgaṁ
 bhāveti vivekanissitaṁ virāganissitaṁ nirodhanissitaṁ vossaggapariṇāmiṁ
 dhammavicayasambojjhaṅgaṁ bhāveti ... Viriyasambojjhaṅgaṁ bhāveti ...
 Pītisambojjhaṅgaṁ bhāveti ... Passaddhisambojjhaṅgaṁ bhāveti ...
 Samādhisambojjhaṅgaṁ bhāveti ... Upekkhāsambojjhaṅgaṁ bhāveti vivekanissitaṁ

  *  *  *  *  *  *
  Footnote:1 Ma. Yu. cammenāti. 2 Po. Ma. satta kho panime.
-------------------------------------------------
[page 494]
 Virāganissitaṁ nirodhanissitaṁ vossaggapariṇāmiṁ. Ime kho bhaginiyo
 satta bojjhaṅgā yesaṁ bhāvitattā bahulīkatattā bhikkhu āsavānaṁ
 khayā < PTS. M III , 276 >anāsavaṁ cetovimuttiṁ paññāvimuttiṁ diṭṭheva dhamme sayaṁ
 abhiññā sacchikatvā upasampajja viharatīti.
      [779] Atha kho āyasmā nandako tā bhikkhuniyo iminā
 ovādena ovaditvā uyyojesi gacchatha bhaginiyo kāloti.
 Atha kho tā bhikkhuniyo āyasmato nandakassa bhāsitaṁ abhinanditvā
 anumoditvā uṭṭhāyāsanā āyasmantaṁ nandakaṁ abhivādetvā padakkhiṇaṁ
 katvā yena bhagavā tenupasaṅkamiṁsu upasaṅkamitvā bhagavantaṁ
 abhivādetvā ekamantaṁ aṭṭhaṁsu. Ekamantaṁ ṭhitā kho tā bhikkhuniyo
 bhagavā etadavoca gacchatha bhikkhuniyo kāloti. Atha kho tā
 bhikkhuniyo bhagavantaṁ abhivādetvā padakkhiṇaṁ katvā pakkamiṁsu.
      [780] Atha kho bhagavā acirapakkantāsu tāsu bhikkhunīsu bhikkhū
 āmantesi seyyathāpi bhikkhave tadahuposathe cātuddase na hoti
 bahuno janassa kaṅkhā vā vimati vā ūno nu kho cando puṇṇo
 nu kho candoti atha kho ūno cando tveva hoti evameva
 kho bhikkhave tā [1]- nandakassa dhammadesanāya attamanā ceva honti
 no ca kho paripuṇṇasaṅkappāti. Atha kho bhagavā āyasmantaṁ
 nandakaṁ āmantesi tenahi tvaṁ nandaka svepi tā bhikkhuniyo
 tenevovādena ovadeyyāsīti. Evambhanteti kho āyasmā

  *  *  *  *  *  *
  Footnote:1 Po. Ma. Yu. tā bhikkhuniyo.
-------------------------------------------------
[page 495]
 Nandako bhagavato paccassosi.
      [781] Atha kho āyasmā nandako tassā rattiyā accayena
 pubbaṇhasamayaṁ nivāsetvā pattacīvaramādāya sāvatthiyaṁ piṇḍāya [1]-
 caritvā pacchābhattaṁ piṇḍapātapaṭikkanto attadutiyo yena rājakārāmo
 tenupasaṅkami. Addasāsuṁ 2- kho tā bhikkhuniyo āyasmantaṁ
 nandakaṁ dūratova āgacchantaṁ. Disvāna āsanaṁ paññāpesuṁ udakañca
 pādānaṁ upaṭṭhapesuṁ. Nisīdi kho āyasmā nandako paññatte
 āsane. Nisajja pāde pakkhālesi. Tāpi kho bhikkhuniyo
 āyasmantaṁ nandakaṁ abhivādetvā ekamantaṁ nisīdiṁsu.
      [782] Ekamantaṁ nisinnā kho tā bhikkhuniyo āyasmā nandako
 etadavoca paṭipucchakathā kho bhaginiyo bhavissati tattha ājānantīti
 ājānāmātissa vacanīyaṁ na ājānantīti na ājānāmātissa
 vacanīyaṁ yassā vā panassa kaṅkhā vā vimati vā ahameva tattha
 paṭipucchitabbo idaṁ bhante kathaṁ imassa kvatthoti. Ettakenapi
 mayaṁ bhante ayyassa nandakassa attamanā abhinandāma yanno
 ayyo nandako pavāretīti.
      [783] Taṁ kiṁ maññatha bhaginiyo cakkhu niccaṁ vā aniccaṁ
 vāti. Aniccaṁ bhante. Yampanāniccaṁ dukkhaṁ vā taṁ sukhaṁ vāti.
 Dukkhaṁ bhante. Yampanāniccaṁ dukkhaṁ vipariṇāmadhammaṁ kallaṁ nu taṁ
 samanupassituṁ etaṁ mama esohamasmi eso me attāti. No

  *  *  *  *  *  *
  Footnote:1 piṇḍāya pāvisi: sāvatthiyaṁ piṇḍāyāti naṭṭhā bhaveyyuṁ. 2 Po. Ma. addasaṁsu.
-------------------------------------------------
[page 496]
 Hetaṁ bhante. Taṁ kiṁ maññatha bhaginiyo sotaṁ niccaṁ vā aniccaṁ
 vāti. Aniccaṁ bhante .pe. Ghānaṁ niccaṁ vā aniccaṁ vāti.
 Aniccaṁ bhante .pe. Jivhā niccā vā aniccā vāti. Aniccā
 bhante .pe. Kāyo nicco vā anicco vāti. Anicco
 bhante .pe. Mano nicco vā anicco vāti. Anicco
 bhante. Yampanāniccaṁ dukkhaṁ vā taṁ sukhaṁ vāti. Dukkhaṁ bhante.
 Yampanāniccaṁ dukkhaṁ vipariṇāmadhammaṁ kallaṁ nu taṁ samanupassituṁ etaṁ
 mama esohamasmi eso me attāti. No hetaṁ bhante. Taṁ
 kissa hetu. Pubbeva no hetaṁ bhante yathābhūtaṁ sammappaññāya
 sudiṭṭhaṁ itipi me cha ajjhattikā āyatanā aniccāti. Sādhu
 sādhu bhaginiyo evaṁ hetaṁ bhaginiyo hoti ariyasāvakassa yathābhūtaṁ
 sammappaññāya passato.
      [784] Taṁ kiṁ maññatha bhaginiyo rūpā niccā vā aniccā
 vāti. Aniccā bhante. Yampanāniccaṁ dukkhaṁ vā taṁ sukhaṁ vāti.
 Dukkhaṁ bhante. Yampanāniccaṁ dukkhaṁ vipariṇāmadhammaṁ kallaṁ nu taṁ
 samanupassituṁ etaṁ mama esohamasmi eso me attāti. No
 hetaṁ bhante. Taṁ kiṁ maññatha bhaginiyo saddā niccā vā
 aniccā vāti. Aniccā bhante .pe. Gandhā niccā vā
 aniccā vāti. Aniccā bhante .pe. Rasā niccā vā aniccā
 vāti. Aniccā bhante .pe. Phoṭṭhabbā niccā vā aniccā
-------------------------------------------------
[page 497]
 Vāti. Aniccā bhante .pe. Dhammā niccā vā aniccā vāti.
 Aniccā bhante. Yampanāniccaṁ dukkhaṁ vā taṁ sukhaṁ vāti. Dukkhaṁ
 bhante. Yampanāniccaṁ dukkhaṁ vipariṇāmadhammaṁ kallaṁ nu taṁ
 samanupassituṁ etaṁ mama esohamasmi eso me attāti. No hetaṁ
 bhante. Taṁ kissa hetu. Pubbeva no hetaṁ bhante yathābhūtaṁ
 sammappaññāya sudiṭṭhaṁ itipi me cha bāhirā āyatanā
 aniccāti. Sādhu sādhu bhaginiyo evaṁ hetaṁ bhaginiyo hoti ariyasāvakassa
 yathābhūtaṁ sammappaññāya passato.
      [785] Taṁ kiṁ maññatha bhaginiyo cakkhuviññāṇaṁ niccaṁ vā
 aniccaṁ vāti. Aniccaṁ bhante. Yampanāniccaṁ dukkhaṁ vā taṁ sukhaṁ
 vāti. Dukkhaṁ bhante. Yampanāniccaṁ dukkhaṁ vipariṇāmadhammaṁ kallaṁ
 nu taṁ samanupassituṁ etaṁ mama esohamasmi eso me attāti.
 No hetaṁ bhante. Taṁ kissa hetu. Pubbeva no hetaṁ bhante
 yathābhūtaṁ sammappaññāya sudiṭṭhaṁ itipi me cha viññāṇakāyā
 aniccāti. Sādhu sādhu bhaginiyo evaṁ hetaṁ bhaginiyo hoti
 ariyasāvakassa yathābhūtaṁ sammappaññāya passato. Sotaviññāṇaṁ
 niccaṁ vā aniccaṁ vāti. Aniccaṁ bhante .pe. Ghānaviññāṇaṁ
 niccaṁ vā aniccaṁ vāti. Aniccaṁ bhante .pe. Jivhāviññāṇaṁ
 niccaṁ vā aniccaṁ vāti. Aniccaṁ bhante .pe. Kāyaviññāṇaṁ
 niccaṁ vā aniccaṁ vāti. Aniccaṁ bhante .pe. Manoviññāṇaṁ
-------------------------------------------------
[page 498]
 Niccaṁ vā aniccaṁ vāti. Aniccaṁ bhante. Yampanāniccaṁ dukkhaṁ vā
 taṁ sukhaṁ vāti. Dukkhaṁ bhante. Yampanāniccaṁ dukkhaṁ vipariṇāmadhammaṁ
 kallaṁ nu taṁ samanupassituṁ etaṁ mama esohasmi eso me
 attāti. No hetaṁ bhante. Taṁ kissa hetu. Pubbeva no
 hetaṁ bhante yathābhūtaṁ sammappaññāya sudiṭṭhaṁ itipi me cha
 viññāṇakāyā aniccāti. Sādhu sādhu bhaginiyo evaṁ hetaṁ
 bhaginiyo hoti ariyasāvakassa yathābhūtaṁ sammappaññāya passato.
      [786] Seyyathāpi bhaginiyo telappadīpassa jhāyato telampi
 aniccaṁ vipariṇāmadhammaṁ vaṭṭipi aniccā vipariṇāmadhammā accipi
 aniccā vipariṇāmadhammā ābhāpi aniccā vipariṇāmadhammā. Yo nu
 kho bhaginiyo evaṁ vadeyya amussa telappadīpassa jhāyato telampi
 aniccaṁ vipariṇāmadhammaṁ vaṭṭipi aniccā vipariṇāmadhammā accipi
 aniccā vipariṇāmadhammā yā ca khvassa ābhā sā niccā dhuvā
 sassatā avipariṇāmadhammāti sammā nu kho so bhaginiyo vadamāno
 vadeyyāti. No hetaṁ bhante. Taṁ kissa hetu. Amussa hi
 bhante telappadīpassa jhāyato telampi aniccaṁ vipariṇāmadhammaṁ
 vaṭṭipi aniccā vipariṇāmadhammā accipi aniccā vipariṇāmadhammā
 pagevassa ābhā aniccā vipariṇāmadhammāti.
      [787] Evameva kho bhaginiyo yo nu kho evaṁ vadeyya cha
 kho me ajjhattikā āyatanā aniccā yañca kho cha ajjhattike
-------------------------------------------------
[page 499]
 Āyatane paṭicca paṭisaṁvedemi sukhaṁ vā dukkhaṁ vā adukkhamasukhaṁ vā
 taṁ niccaṁ dhuvaṁ sassataṁ avipariṇāmadhammanti sammā nu kho so bhaginiyo
 vadamāno vadeyyāti. No hetaṁ bhante. Taṁ kissa hetu.
 Tajjaṁ tajjaṁ bhante paccayaṁ paṭicca tajjā tajjā vedanā uppajjati
 tajjassa tajjassa paccayassa nirodhā tajjā tajjā vedanā
 nirujjhatīti. Sādhu sādhu bhaginiyo evaṁ hetaṁ bhaginiyo hoti
 ariyasāvakassa yathābhūtaṁ sammappaññāya passato.
      [788] Seyyathāpi bhaginiyo mahato rukkhassa tiṭṭhato sāravato
 mūlampi aniccaṁ vipariṇāmadhammaṁ khandhopi anicco vipariṇāmadhammo
 sākhāpalāsampi aniccaṁ vipariṇāmadhammaṁ chāyāpi aniccā vipariṇāmadhammā.
 Yo nu kho bhaginiyo evaṁ vadeyya amussa mahato
 rukkhassa tiṭṭhato sāravato mūlampi aniccaṁ vipariṇāmadhammaṁ khandhopi
 anicco vipariṇāmadhammo sākhāpalāsampi aniccaṁ vipariṇāmadhammaṁ
 yā ca khvassa chāyā sā niccā dhuvā sassatā avipariṇāmadhammāti
 sammā nu kho so bhaginiyo vadamāno vadeyyāti. No hetaṁ bhante.
 Taṁ kissa hetu. Amussa hi bhante mahato rukkhassa tiṭṭhato
 sāravato mūlampi aniccaṁ vipariṇāmadhammaṁ khandhopi anicco vipariṇāmadhammo
 sākhāpalāsampi aniccaṁ vipariṇāmadhammaṁ pagevassa chāyā
 aniccā vipariṇāmadhammāti.
      [789] Evameva kho bhaginiyo yo nu kho evaṁ vadeyya cha
-------------------------------------------------
[page 500]
 Kho me bāhirā āyatanā aniccā yañca kho bāhire āyatane
 paṭicca paṭisaṁvedemi sukhaṁ vā dukkhaṁ vā adukkhamasukhaṁ vā taṁ niccaṁ
 dhuvaṁ sassataṁ avipariṇāmadhammanti sammā nu kho so bhaginiyo
 vadamāno vadeyyāti. No hetaṁ bhante. Taṁ kissa hetu.
 Tajjaṁ tajjaṁ bhante paccayaṁ paṭicca tajjā tajjā vedanā uppajjati
 tajjassa tajjassa paccassa nirodhā tajjā tajjā vedanā
 nirujjhatīti. Sādhu sādhu bhaginiyo evaṁ hetaṁ bhaginiyo hoti
 ariyasāvakassa yathābhūtaṁ sammappaññāya passato.
      [790] Seyyathāpi bhaginiyo dakkho goghātako vā goghātakantevāsī
 vā gāviṁ vadhitvā tiṇhena govikantanena gāviṁ vikanteyya
 anūpahacca antaraṁ maṁsakāyaṁ anūpahacca bāhiraṁ cammakāyaṁ yaṁ yadeva
 tattha antarā vilimaṁsaṁ antarā nahārū antarā bandhanaṁ taṁ tadeva
 tiṇhena govikantanena sañchindeyya saṅkanteyya [1]- samparikanteyya
 sañchinditvā saṅkantitvā [2]- samparikantitvā vidhunitvā bāhiraṁ cammakāyaṁ
 teneva cammena taṁ gāviṁ paṭicchādetvā evaṁ vadeyya tathevāyaṁ
 gāvī saṁyuttā iminā cammenāti sammā nu kho so bhaginiyo
 vadamāno vadeyyāti. No hetaṁ bhante. Taṁ kissa hetu.
 Amu hi bhante dakkho goghātako vā goghātakantevāsī vā gāviṁ
 vadhitvā tiṇhena govikantanena gāviṁ vikanteyya anūpahacca antaraṁ
 maṁsakāyaṁ anūpahacca bāhiraṁ maṁsakāyaṁ yaṁ yadeva tattha antarā vilimaṁsaṁ

  *  *  *  *  *  *
  Footnote:1-2 Ma. etthantare sampakanteyya sampakantitvāti dissanti.
-------------------------------------------------
[page 501]
 Antarā nahārū antarā bandhanaṁ taṁ tadeva tiṇhena govikantanena
 gāviṁ sañchindeyya saṅkanteyya samparikanteyya sañchinditvā
 saṅkantitvā samparikantitvā vidhunitvā bāhiraṁ cammakāyaṁ teneva
 cammena taṁ gāviṁ paṭicchādetvā kiñcāpi so evaṁ vadeyya tathevāyaṁ
 gāvī saṁyuttā iminā cammenāti atha kho sā gāvī visaṁyuttā
 teneva cammena.
      [791] Upamā kho me ayaṁ bhaginiyo katā atthassa viññāpanāya.
 Ayamevettha attho. Antaro maṁsakāyoti kho bhaginiyo channetaṁ
 ajjhattikānaṁ āyatanānaṁ adhivacanaṁ. Bāhiro cammakāyoti kho
 bhaginiyo channetaṁ bāhirānaṁ āyatanānaṁ adhivacanaṁ. Antarā vilimaṁsaṁ
 antarā nahārū antarā bandhananti kho bhaginiyo nandirāgassetaṁ
 adhivacanaṁ. Tiṇhaṁ govikantananti kho bhaginiyo ariyāyetaṁ paññāya
 adhivacanaṁ yāyaṁ ariyā paññā antarā kilesaṁ antarā saññojanaṁ
 antarā bandhanaṁ sañchindati saṅkantati samparikantati.
      [792] Satta kho ime bhaginiyo bojjhaṅgā yesaṁ bhāvitattā
 bahulīkatattā bhikkhu āsavānaṁ khayā anāsavaṁ cetovimuttiṁ paññāvimuttiṁ
 diṭṭheva dhamme sayaṁ abhiññā sacchikatvā upasampajja viharati. Katame
 satta. Idha bhaginiyo bhikkhu satisambojjhaṅgaṁ bhāveti vivekanissitaṁ
 virāganissitaṁ nirodhanissitaṁ vossaggapariṇāmiṁ dhammavicayasambojjhaṅgaṁ
 bhāveti ... Viriyasambojjhaṅgaṁ bhāveti ... Pītisambojjhaṅgaṁ bhāveti ...
-------------------------------------------------
[page 502]
 Passaddhisambojjhaṅgaṁ bhāveti ... Samādhisambojjhaṅgaṁ bhāveti ...
 Upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ
 vossaggapariṇāmiṁ. Ime kho bhaginiyo satta bojjhaṅgā yesaṁ
 bhāvitattā bahulīkatattā bhikkhu āsavānaṁ khayā anāsavaṁ cetovimuttiṁ
 paññāvimuttiṁ diṭṭheva dhamme sayaṁ abhiññā sacchikatvā upasampajja
 viharatīti.
      [793] Atha kho āyasmā nandako tā bhikkhuniyo iminā
 ovādena ovaditvā uyyojesi gacchatha bhaginiyo kāloti.
 Atha kho tā bhikkhuniyo āyasmato nandakassa bhāsitaṁ abhinanditvā
 anumoditvā uṭṭhāyāsanā āyasmantaṁ nandakaṁ abhivādetvā padakkhiṇaṁ
 katvā yena bhagavā tenupasaṅkamiṁsu upasaṅkamitvā bhagavantaṁ
 abhivādetvā ekamantaṁ aṭṭhaṁsu. Ekamantaṁ ṭhitā kho tā bhikkhuniyo
 bhagavā etadavoca gacchatha bhikkhuniyo kāloti. Atha kho tā
 bhikkhuniyo bhagavantaṁ abhivādetvā padakkhiṇaṁ katvā pakkamiṁsu.
      [794] Atha kho bhagavā acirapakkantāsu tāsu bhikkhunīsu bhikkhū
 āmantesi seyyathāpi bhikkhave tadahuposathe paṇṇarase na hoti
 bahuno janassa kaṅkhā vā vimati vā ūno nu kho cando puṇṇo
 nu kho candoti atha kho puṇṇo cando tveva hoti evameva
 kho bhikkhave tā bhikkhuniyo nandakassa dhammadesanāya attamanā
 ceva paripuṇṇasaṅkappā ca. Tāsaṁ bhikkhave pañcannaṁ bhikkhunīsatānaṁ
-------------------------------------------------
[page 503]
 Yā pacchimikā bhikkhunī sā 1- sotāpannā avinipātadhammā niyatā
 sambodhiparāyanāti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                 Nandakovādasuttaṁ niṭṭhitaṁ catutthaṁ.
                       -----------

  *  *  *  *  *  *
  Footnote:1 Ma. Yu. yā pacchimikā bhikkhuniyo tā sotāpannā.
-------------------------------------------------
[page 504]
                      Cūḷarāhulovādasuttaṁ
      [795] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho bhagavato rahogatassa
 paṭisallīnassa evaṁ cetaso parivitakko udapādi paripakkā kho
 rāhulassa vimuttiparipācanīyā dhammā yannūnāhaṁ rāhulaṁ uttariṁ
 āsavānaṁ khaye vineyyanti.
      [796] Atha kho bhagavā pubbaṇhasamayaṁ nivāsetvā pattacīvaramādāya
 sāvatthiṁ piṇḍāya pāvisi. Sāvatthiyaṁ piṇḍāya caritvā< PTS. M III , 278 >
 pacchābhattaṁ piṇḍapātapaṭikkanto āyasmantaṁ rāhulaṁ āmantesi
 gaṇhāhi rāhula nisīdanaṁ yena andhavanaṁ tenupasaṅkamissāma divāvihārāyāti.
 Evambhanteti kho āyasmā rāhulo bhagavato paṭissutvā
 nisīdanaṁ ādāya bhagavantaṁ piṭṭhito piṭṭhito anubandhi. Tena
 kho pana samayena anekāni devatāsahassāni bhagavantaṁ anubandhāni
 honti ajja bhagavā āyasmantaṁ rāhulaṁ uttariṁ āsavānaṁ
 khaye vinessatīti. Atha kho bhagavā andhavanaṁ ajjhogahetvā 1-
 aññatarasmiṁ rukkhamūle paññatte āsane nisīdi. Āyasmāpi
 kho rāhulo bhagavantaṁ abhivādetvā ekamantaṁ nisīdi.
      [797] Ekamantaṁ nisinnaṁ kho āyasmantaṁ rāhulaṁ bhagavā etadavoca
 taṁ kiṁ maññasi rāhula cakkhu niccaṁ vā aniccaṁ vāti. Aniccaṁ

  *  *  *  *  *  *
  Footnote:1 Po. Ma. ajjhogāhetvā.
-------------------------------------------------
[page 505]
 Bhante. Yampanāniccaṁ dukkhaṁ vā taṁ sukhaṁ vāti. Dukkhaṁ bhante.
 Yampanāniccaṁ dukkhaṁ vipariṇāmadhammaṁ kallaṁ nu taṁ samanupassituṁ etaṁ
 mama esohamasmi eso me attāti. No hetaṁ bhante.
      [798] Taṁ kiṁ maññasi rahula rūpā niccā vā aniccā
 vāti. Aniccā bhante. Yampanāniccaṁ dukkhaṁ vā taṁ sukhaṁ vāti.
 Dukkhaṁ bhante. Yampanāniccaṁ dukkhaṁ vipariṇāmadhammaṁ kallaṁ nu taṁ
 samanupassituṁ etaṁ mama esohamasmi eso me attāti. No
 hetaṁ bhante.
      [799] Taṁ kiṁ maññasi rāhula cakkhuviññāṇaṁ niccaṁ vā aniccaṁ
 vāti. Aniccaṁ bhante. Yampanāniccaṁ dukkhaṁ vā taṁ < PTS. M III , 279 >sukhaṁ vāti.
 Dukkhaṁ bhante. Yampanāniccaṁ dukkhaṁ vipariṇāmadhammaṁ kallaṁ nu taṁ
 samanupassituṁ etaṁ mama ehomasmi eso me attāti. No
 hetaṁ bhante.
      [800] Taṁ kiṁ maññasi rāhula cakkhusamphasso nicco vā
 anicco vāti. Anicco bhante. Yampanāniccaṁ dukkhaṁ vā taṁ
 sukhaṁ vāti. Dukkhaṁ bhante. Yampanāniccaṁ dukkhaṁ vipariṇāmadhammaṁ
 kallaṁ nu taṁ samanupassituṁ etaṁ mama esohamasmi eso me
 attāti. No hetaṁ bhante.
      [801] Taṁ kiṁ maññasi rāhula yamidaṁ 1- cakkhusamphassapaccayā

  *  *  *  *  *  *
  Footnote:1 Sī. yampidaṁ.
-------------------------------------------------
[page 506]
 Uppajjati vedanāgataṁ saññāgataṁ saṅkhāragataṁ viññāṇagataṁ tampi
 niccaṁ vā aniccaṁ vāti. Aniccaṁ bhante. Yampanāniccaṁ dukkhaṁ
 vā taṁ sukhaṁ vāti. Dukkhaṁ bhante. Yampanāniccaṁ dukkhaṁ
 vipariṇāmadhammaṁ kallaṁ nu taṁ samanupassituṁ etaṁ mama esohamasmi
 eso me attāti. No hetaṁ bhante.
      [802] Taṁ kiṁ maññasi rāhula sotaṁ niccaṁ vā aniccaṁ vāti.
 Aniccaṁ bhante .pe. Ghānaṁ niccaṁ vā aniccaṁ vāti. Aniccaṁ
 bhante .pe. Jivhā niccā vā aniccā vāti. Aniccā
 bhante .pe. Kāyo nicco vā anicco vāti. Anicco
 bhante .pe.
      [803] Taṁ kiṁ maññasi rāhula mano nicco vā anicco
 vāti. Anicco bhante. Yampanāniccaṁ dukkhaṁ vā taṁ sukhaṁ vāti.
 Dukkhaṁ bhante. Yampanāniccaṁ dukkhaṁ vipariṇāmadhammaṁ kallaṁ nu taṁ
 samanupassituṁ etaṁ mama esohamasmi eso me attāti. No
 hetaṁ bhante.
      [804] Taṁ kiṁ maññasi rāhula dhammā niccā vā aniccā
 vāti. Aniccā bhante. Yampanāniccaṁ dukkhaṁ vā taṁ sukhaṁ vāti.
 Dukkhaṁ bhante. Yampanāniccaṁ dukkhaṁ vipariṇāmadhammaṁ kallaṁ nu taṁ
 samanupassituṁ etaṁ mama esohamasmi eso me attāti. No
 hetaṁ bhante.
-------------------------------------------------
[page 507]
      [805] Taṁ kiṁ maññasi rāhula manoviññāṇaṁ niccaṁ vā aniccaṁ
 vāti. Aniccaṁ bhante. Yampanāniccaṁ dukkhaṁ vā taṁ sukhaṁ vāti.
 Dukkhaṁ bhante. Yampanāniccaṁ dukkhaṁ vipariṇāmadhammaṁ kallaṁ nu taṁ
 samanupassituṁ etaṁ mama esohamasmi eso me attāti. No
 hetaṁ bhante.
      [806] Taṁ kiṁ maññasi rāhula manosamphasso nicco vā
 anicco vāti. Anicco bhante. Yampanāniccaṁ dukkhaṁ vā taṁ
 sukhaṁ vāti. Dukkhaṁ bhante. Yampanāniccaṁ dukkhaṁ vipariṇāmadhammaṁ
 kallaṁ nu taṁ samanupassituṁ etaṁ mama esohamasmi eso me
 attāti. No hetaṁ bhante.
      [807] Taṁ kiṁ maññasi rāhula yamidaṁ 1- manosamphassapaccayā
 uppajjati vedanāgataṁ saññāgataṁ saṅkhāragataṁ viññāṇagataṁ tampi
 niccaṁ vā aniccaṁ vāti. Aniccaṁ bhante. Yampanāniccaṁ dukkhaṁ
 vā taṁ sukhaṁ vāti. Dukkhaṁ bhante. Yampanāniccaṁ dukkhaṁ
 vipariṇāmadhammaṁ kallaṁ nu taṁ samanupassituṁ etaṁ mama esohamasmi
 eso me attāti. No hetaṁ bhante.
      [808] Evaṁ passaṁ rāhula sutavā ariyasāvako cakkhusmiṁpi
 nibbindati rūpesupi nibbindati cakkhuviññāṇepi nibbindati cakkhusamphassepi
 nibbindati yamidaṁ cakkhusamphassapaccayā uppajjati
 vedanāgataṁ saññāgataṁ saṅkhāragataṁ viññāṇagataṁ tasmiṁpi nibbindati.

  *  *  *  *  *  *
  Footnote:1 Yu. sabbattha yampidaṁ.
-------------------------------------------------
[page 508]
 Sotasmiṁpi nibbindati saddesupi nibbindati ... Ghānasmiṁpi nibbindati
 gandhepi nibbindati ... Jivhāyapi nibbindati rasesupi nibbindati ...
 Kāyasmiṁpi nibbindati phoṭṭhabbesupi < PTS. M III , 280 >nibbindati ... Manasmiṁpi nibbindati
 dhammesupi nibbindati manoviññāṇepi nibbindati manosamphassepi
 nibbindati yamidaṁ manosamphassapaccayā uppajjati vedanāgataṁ
 saññāgataṁ saṅkhāragataṁ viññāṇagataṁ tasmiṁpi nibbindati. Nibbindaṁ
 virajjati virāgā vimuccati vimuttasmiṁ vimuttamiti ñāṇaṁ hoti
 khīṇā jāti vusitaṁ brahmacariyaṁ kataṁ karaṇīyaṁ nāparaṁ itthattāyāti
 pajānātīti.
      [809] Idamavoca bhagavā attamano āyasmā rāhulo bhagavato
 bhāsitaṁ abhinandīti. Imasmiñca pana veyyākaraṇasmiṁ bhaññamāne
 āyasmato rāhulassa anupādāya āsavehi cittaṁ vimucci. Tāsañca
 anekānaṁ devatāsahassānaṁ virajaṁ vītamalaṁ dhammacakkhuṁ udapādi yaṅkiñci
 samudayadhammaṁ sabbantaṁ nirodhadhammanti.
                Cūḷarāhulovādasuttaṁ niṭṭhitaṁ pañcamaṁ.
                        --------
-------------------------------------------------
[page 509]
                         Chachakkasuttaṁ
      [810] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
 Bhagavā etadavoca dhammaṁ vo bhikkhave desissāmi ādikalyāṇaṁ
 majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ
 parisuddhaṁ brahmacariyaṁ pakāsissāmi yadidaṁ cha chakkāni
 taṁ suṇātha sādhukaṁ manasikarotha bhāsissāmīti. Evambhanteti kho
 te bhikkhū bhagavato paccassosuṁ.
      [811] Bhagavā etadavoca cha ajjhattikāni āyatanāni
 veditabbāni cha bāhirāni āyatanāni veditabbāni cha viññāṇakāyā
 veditabbā cha phassakāyā veditabbā cha vedanākāyā veditabbā
 cha taṇhākāyā veditabbā.
      [812] Cha ajjhattikāni āyatanāni veditabbānīti iti kho
 panetaṁ vuttaṁ. Kiñcetaṁ paṭicca vuttaṁ. Cakkhvāyatanaṁ sotāyatanaṁ
 ghānāyatanaṁ jivhāyatanaṁ kāyāyatanaṁ manāyatanaṁ. Cha ajjhattikāni
 āyatanāni < PTS. M III , 281 >veditabbānīti iti yantaṁ vuttaṁ idametaṁ paṭicca vuttaṁ.
 Idaṁ paṭhamaṁ chakkaṁ.
      [813] Cha bāhirāni āyatanāni veditabbānīti iti kho panetaṁ
-------------------------------------------------
[page 510]
 Vuttaṁ. Kiñcetaṁ paṭiccaṁ vuttaṁ. Rūpāyatanaṁ saddāyatanaṁ gandhāyatanaṁ
 rasāyatanaṁ phoṭṭhabbāyatanaṁ dhammāyatanaṁ. Cha bāhirāni āyatanāni
 veditabbānīti iti yantaṁ vuttaṁ idametaṁ paṭicca vuttaṁ. Idaṁ
 dutiyaṁ chakkaṁ.
      [814] Cha viññāṇakāyā veditabbāti iti kho panetaṁ vuttaṁ.
 Kiñcetaṁ paṭicca vuttaṁ. Cakkhuñca paṭicca rūpe ca uppajjati
 cakkhuviññāṇaṁ sotañca paṭicca sadde ca uppajjati
 sotaviññāṇaṁ ghānañca paṭicca gandhe ca uppajjati ghānaviññāṇaṁ
 jivhañca paṭicca rase ca uppajjati jivhāviññāṇaṁ kāyañca
 paṭicca phoṭṭhabbe ca uppajjati kāyaviññāṇaṁ manañca paṭicca
 dhamme ca uppajjati manoviññāṇaṁ. Cha viññāṇakāyā veditabbāti
 iti yantaṁ vuttaṁ idametaṁ paṭicca vuttaṁ. Idaṁ tatiyaṁ chakkaṁ.
      [815] Cha phassakāyā veditabbāti iti kho panetaṁ vuttaṁ.
 Kiñcetaṁ paṭicca suttaṁ. Cakkhuñca paṭicca rūpe ca uppajjati
 cakkhuviññāṇaṁ tiṇṇaṁ saṅgati phasso. Sotañca paṭicca sadde
 ca uppajjati sotaviññāṇaṁ tiṇṇaṁ saṅgati phasso. Ghānañca
 paṭicca gandhe ca uppajjati ghānaviññāṇaṁ tiṇṇaṁ saṅgati
 phasso. Jivhañca paṭicca rase ca uppajjati jivhāviññāṇaṁ
 tiṇṇaṁ saṅgati phasso. Kāyañca paṭicca phoṭṭhabbe ca uppajjati
 kāyaviññāṇaṁ tiṇṇaṁ saṅgati phasso. Manañca paṭicca dhamme
-------------------------------------------------
[page 511]
 Ca uppajjati manoviññāṇaṁ tiṇṇaṁ saṅgati phasso. Cha
 phassakāyā veditabbāti iti yantaṁ vuttaṁ idametaṁ paṭicca vuttaṁ.
 Idaṁ catutthaṁ chakkaṁ.
      [816] Cha vedanākāyā veditabbāti iti kho panetaṁ vuttaṁ.
 Kiñcetaṁ paṭicca vuttaṁ. Cakkhuñca paṭicca rūpe ca uppajjati
 cakkhuviññāṇaṁ tiṇṇaṁ saṅgati phasso phassapaccayā vedanā.
 Sotañca paṭicca sadde ca uppajjati sotaviññāṇaṁ ... Ghānañca
 paṭicca gandhe ca uppajjati ghānaviññāṇaṁ ... Jivhañca paṭicca
 rase ca uppajjati jivhāviññāṇaṁ ... Kāyañca paṭicca phoṭṭhabbe
 ca uppajjati kāyaviññāṇaṁ ... Manañca < PTS. M III , 282 >paṭicca dhamme ca uppajjati
 manoviññāṇaṁ tiṇṇaṁ saṅgati phasso phassapaccayā vedanā.
 Cha vedanākāyā veditabbāti iti yantaṁ vuttaṁ idametaṁ paṭicca
 vuttaṁ. Idaṁ pañcamaṁ chakkaṁ.
      [817] Cha taṇhākāyā veditabbāti iti kho panetaṁ vuttaṁ.
 Kiñcetaṁ paṭicca vuttaṁ. Cakkhuñca paṭicca rūpe ca uppajjati cakkhuviññāṇaṁ
 tiṇṇaṁ saṅgati phasso phassapaccayā vedanā vedanāpaccayā
 taṇhā. Sotañca paṭicca sadde ca uppajjati sotaviññāṇaṁ ...
 Ghānañca paṭicca gandhe ca uppajjati ghānaviññāṇaṁ ...
 Jivhañca paṭicca rase ca uppajjati jivhāviññāṇaṁ ... Kāyañca
 paṭicca phoṭṭhabbe ca uppajjati kāyaviññāṇaṁ ... Manañca paṭicca
-------------------------------------------------
[page 512]
 Dhamme ca uppajjati manoviññāṇaṁ tiṇṇaṁ saṅgati phasso phassapaccayā
 vedanā vedanāpaccayā taṇhā. Cha taṇhākāyā
 veditabbāti iti yantaṁ vuttaṁ idametaṁ paṭicca vuttaṁ. Idaṁ
 chaṭṭhaṁ chakkaṁ.
      [818] Cakkhu attāti yo evaṁ 1- vadeyya taṁ na upapajjati.
 Cakkhussa uppādopi vayopi paññāyati. Yassa kho pana uppādopi
 vayopi paññāyati attā me uppajjati ca veti cāti iccassa
 evamāgataṁ hoti tasmā taṁ na upapajjati cakkhu attāti yo
 vadeyya. Iti cakkhu anattā. Rūpā attāti yo vadeyya
 taṁ na upapajjati. Rūpānaṁ uppādopi vayopi paññāyati. Yassa
 kho pana uppādopi vayopi paññāyati attā me uppajjati ca
 veti cāti iccassa evamāgataṁ hoti tasmā taṁ na upapajjati
 rūpā attāti yo vadeyya. Iti cakkhu anattā rūpā anattā.
 Cakkhuviññāṇaṁ attāti yo vadeyya taṁ na upapajjati.
 Cakkhuviññāṇassa uppādopi vayopi paññāyati. Yassa kho pana
 uppādopi vayopi paññāyati attā me uppajjati ca
 veti cāti iccassa evamāgataṁ hoti tasmā taṁ na upapajjati
 cakkhuviññāṇaṁ attāti yo vadeyya. Iti cakkhu anattā rūpā
 anattā cakkhuviññāṇaṁ anattā. Cakkhusamphasso attāti yo
 vadeyya taṁ na upapajjati. Cakkhusamphassassa uppādopi vayopi

  *  *  *  *  *  *
  Footnote:1 Ma. Yu. evaṁsaddo natthi.
-------------------------------------------------
[page 513]
 Paññāyati. Yassa kho pana uppādopi vayopi paññāyati attā
 me uppajjati ca veti cāti iccassa evamāgataṁ hoti tasmā
 taṁ na upapajjati cakkhusamphasso attāti < PTS. M III , 283 >yo vadeyya. Iti
 cakkhu anattā rūpā anattā cakkhuviññāṇaṁ anattā cakkhusamphasso
 anattā. Vedanā attāti yo vadeyya taṁ na upapajjati.
 Vedanāya uppādopi vayopi paññāyati. Yassa kho pana
 uppādopi vayopi paññāyati attā me uppajjati ca veti
 cāti iccassa evamāgataṁ hoti tasmā taṁ na upapajjati vedanā
 attāti yo vadeyya. Iti cakkhu anattā rūpā anattā
 cakkhuviññāṇaṁ anattā cakkhusamphasso anattā vedanā anattā.
 Taṇhā attāti yo vadeyya taṁ na uppajjati. Taṇhāya
 uppādopi vayopi paññāyati. Yassa kho pana uppādopi
 vayopi paññāyati attā me upapajjati ca veti cāti iccassa
 evamāgataṁ hoti tasmā taṁ na upapajjati taṇhā attāti
 yo vadeyya. Iti cakkhu anattā rūpā anattā cakkhuviññāṇaṁ
 anattā cakkhusamphasso anattā vedanā anattā taṇhā anattā.
      [819] Sotaṁ attāti yo vadeyya ... Ghānaṁ attāti yo
 vadeyya ... Jivhā attāti yo vadeyya ... Kāyo attāti yo
 vadeyya ... Mano attāti yo vadeyya taṁ na upapajjati. Manassa
 uppādopi vayopi paññāyati. Yassa kho pana uppādopi
-------------------------------------------------
[page 514]
 Vayopi paññāyati attā me uppajjati ca veti cāti iccassa
 evamāgataṁ hoti tasmā taṁ na upapajjati mano attāti yo
 vadeyya. Iti mano anattā. Dhammā attāti yo vadeyya
 taṁ na upapajjati. Dhammānaṁ uppādopi vayopi paññāyati.
 Yassa kho pana uppādopi vayopi paññāyati attā me uppajjati
 ca veti cāti iccassa evamāgataṁ hoti tasmā taṁ na upapajjati
 dhammā attāti yo vadeyya. Iti mano anattā dhammā anattā.
 Manoviññāṇaṁ attāti yo vadeyya taṁ na upapajjati.
 Manoviññāṇassa uppādopi vayopi paññāyati. Yassa kho pana
 uppādopi vayopi paññāyati attā me uppajjati ca veti
 cāti iccassa evamāgataṁ hoti tasmā taṁ na upapajjati
 manoviññāṇaṁ attāti yo vadeyya. Iti mano anattā dhammā
 anattā manoviññāṇaṁ anattā. Manosamphasso attāti yo
 vadeyya taṁ na upapajjati. Manosamphassassa uppādopi vayopi
 paññāyati. Yassa kho pana uppādopi vayopi paññāyati attā
 me uppajjati ca veti cāti iccassa evamāgataṁ hoti tasmā
 taṁ na upapajjati manosamphasso attāti yo vadeyya. Iti
 mano anattā dhammā anattā manoviññāṇaṁ anattā
 manosamphasso anattā. < PTS. M III , 284 >Vedanā attāti yo vadeyya taṁ na
 upapajjati. Vedanāya uppādopi vayopi paññāyati. Yassa
-------------------------------------------------
[page 515]
 Kho pana uppādopi vayopi paññāyati attā me uppajjati
 ca veti cāti iccassa evamāgataṁ hoti tasmā taṁ na upapajjati
 vedanā attāti yo vadeyya. Iti mano anattā dhammā anattā
 manoviññāṇaṁ anattā manosamphasso anattā vedanā anattā.
 Taṇhā attāti yo vadeyya taṁ na upapajjati. Taṇhāya
 uppādopi vayopi paññāyati. Yassa kho pana uppādopi
 vayopi paññāyati attā me uppajjati ca veti cāti iccassa
 evamāgataṁ hoti tasmā taṁ na upapajjati taṇhā attāti
 yo vadeyya. Iti mano anattā dhammā anattā manoviññāṇaṁ
 anattā manosamphasso anattā vedanā anattā taṇhā anattā.
      [820] Ayaṁ kho pana bhikkhave sakkāyasamudayagāminī paṭipadā.
 Cakkhuṁ etaṁ mama esohamasmi eso me attāti samanupassati.
 Rūpe etaṁ mama esohamasmi eso me attāti samanupassati.
 Cakkhuviññāṇaṁ etaṁ mama esohamasmi eso me attāti
 samanupassati. Cakkhusamphassaṁ etaṁ mama esohamasmi eso me
 attāti samanupassati. Vedanaṁ etaṁ mama esohamasmi eso
 me attāti samanupassati. Taṇhaṁ etaṁ mama esohamasmi eso
 me attāti samanupassati. Sotaṁ etaṁ mama ... Ghānaṁ etaṁ
 mama ... Jivhaṁ etaṁ mama ... Kāyaṁ etaṁ mama ... Manaṁ etaṁ mama
 esohamasmi eso me attāti samanupassati. Dhamme etaṁ
-------------------------------------------------
[page 516]
 Mama esohamasmi eso me attāti samanupassati. Manoviññāṇaṁ
 etaṁ mama esohamasmi eso me attāti samanupassati. Taṇhaṁ
 etaṁ mama esohamasmi eso me attāti samanupassati.
      [821] Ayaṁ kho pana bhikkhave sakkāyanirodhagāminī paṭipadā.
 Cakkhuṁ netaṁ mama nesohamasmi na meso attāti samanupassati.
 Rūpe netaṁ mama nesohamasmi na meso attāti samanupassati.
 Cakkhuviññāṇaṁ netaṁ mama nesohamasmi na meso attāti
 samanupassati. Cakkhusamphassaṁ netaṁ mama nesohamasmi na meso
 attāti samanupassati. Vedanaṁ netaṁ mama nesohamasmi na meso
 attāti samanupassati. Taṇhaṁ netaṁ mama nesohamasmi na meso
 attāti samanupassati. Sotaṁ netaṁ mama ... Ghānaṁ netaṁ mama ...
 Jivhaṁ netaṁ mama ... Kāyaṁ netaṁ mama ... Manaṁ netaṁ mama nesohamasmi
 na meso attāti samanupassati. Dhamme netaṁ mama nesohamasmi
 na meso attāti samanupassati. Manoviññāṇaṁ netaṁ mama< PTS. M III , 285 >
 nesohamasmi na meso attāti samanupassati. Manosamphassaṁ netaṁ
 mama nesohamasmi na meso attāti samanupassati. Vedanaṁ netaṁ
 mama nesohamasmi na meso attāti samanupassati. Taṇhaṁ netaṁ
 mama nesohamasmi na meso attāti samanupassati.
      [822] Cakkhuñca bhikkhave paṭicca rūpe ca uppajjati
 cakkhuviññāṇaṁ tiṇṇaṁ saṅgati phasso phassapaccayā uppajjati vedayitaṁ
-------------------------------------------------
[page 517]
 Sukhaṁ vā dukkhaṁ vā adukkhamasukhaṁ vā. So sukhāya vedanāya phuṭṭho
 samāno abhinandati abhivadati ajjhosāya tiṭṭhati tassa
 rāgānusayo anuseti. Dukkhāya vedanāya phuṭṭho samāno socati
 kilamati paridevati urattāḷiṁ kandati sammohaṁ āpajjati tassa
 paṭighānusayo anuseti. Adukkhamasukhāya vedanāya phuṭṭho samāno
 tassā vedanāya samudayañca atthaṅgamañca assādañca ādīnavañca
 nissaraṇañca yathābhūtaṁ nappajānāti tassa avijjānusayo anuseti.
 So vata bhikkhave sukhāya vedanāya rāgānusayaṁ appahāya dukkhāya
 vedanāya paṭighānusayaṁ appaṭivinodetvā adukkhamasukhāya vedanāya
 avijjānusayaṁ asamūhanitvā avijjaṁ appahāya vijjaṁ anuppādetvā
 diṭṭheva dhamme dukkhassantakaro bhavissatīti netaṁ ṭhānaṁ vijjati.
 Sotañca bhikkhave paṭicca sadde ca uppajjati sotaviññāṇaṁ ...
 Ghānañca bhikkhave paṭicca gandhe ca uppajjati ghānaviññāṇaṁ ...
 Jivhañca bhikkhave paṭicca rase ca uppajjati jivhāviññāṇaṁ ...
 Kāyañca bhikkhave paṭicca phoṭṭhabbe ca uppajjati kāyaviññāṇaṁ ...
 Manañca bhikkhave paṭicca dhamme ca uppajjati manoviññāṇaṁ tiṇṇaṁ
 saṅgati phasso phassapaccayā uppajjati vedayitaṁ sukhaṁ vā dukkhaṁ
 vā adukkhamasukhaṁ vā. So sukhāya vedanāya phuṭṭho samāno
 abhinandati abhivadati ajjhosāya tiṭṭhati tassa rāgānusayo
 anuseti. Dukkhāya vedanāya phuṭṭho samāno socati kilamati paridevati
-------------------------------------------------
[page 518]
 Urattāḷiṁ kandati sammohaṁ āpajjati tassa paṭighānusayo anuseti.
 Adukkhamasukhāya vedanāya phuṭṭho samāno tassā vedanāya
 samudayañca atthaṅgamañca assādañca ādīnavañca nissaraṇañca
 yathābhūtaṁ nappajānāti tassa avijjānusayo anuseti. So vata
 bhikkhave sukhāya vedanāya rāgānusayaṁ appahāya dukkhāya vedanāya
 paṭighānusayaṁ appaṭivinodetvā adukkhamasukhāya vedanāya avijjānusayaṁ
 asamūhanitvā < PTS. M III , 286 >avijjaṁ appahāya vijjaṁ anuppādetvā diṭṭheva dhamme
 dukkhassantakaro bhavissatīti netaṁ ṭhānaṁ vijjati.
      [823] Cakkhuñca kho bhikkhave paṭicca rūpe ca uppajjati
 cakkhuviññāṇaṁ tiṇṇaṁ saṅgati phasso phassapaccayā uppajjati vedayitaṁ
 sukhaṁ vā dukkhaṁ vā adukkhamasukhaṁ vā. So sukhāya vedanāya phuṭṭho
 samāno nābhinandati nābhivadati nājjhosāya tiṭṭhati tassa
 rāgānusayo nānuseti. Dukkhāya vedanāya phuṭṭho samāno na socati na
 kilamati na paridevati na urattāḷiṁ kandati na sammohaṁ āpajjati
 tassa paṭighānusayo nānuseti. Adukkhamasukhāya vedanāya phuṭṭho
 samāno tassā vedanāya samudayañca atthaṅgamañca assādañca
 ādīnavañca nissaraṇañca yathābhūtaṁ pajānāti tassa avijjānusayo
 nānuseti. So vata bhikkhave sukhāya vedanāya rāgānusayaṁ pahāya
 dukkhāya vedanāya paṭighānusayaṁ paṭivinodetvā adukkhamasukhāya vedanāya
 avijjānusayaṁ samūhanitvā avijjaṁ pahāya vijjaṁ uppādetvā diṭṭheva
-------------------------------------------------
[page 519]
 Dhamme dukkhassantakaro bhavissatīti ṭhānametaṁ vijjati. Sotañca
 bhikkhave paṭicca sadde ca uppajjati sotaviññāṇaṁ ... Ghānañca
 bhikkhave paṭicca gandhe ca uppajjati ghānaviññāṇaṁ ... Jivhañca
 bhikkhave paṭicca rase ca uppajjati jivhāviññāṇaṁ ... Kāyañca
 bhikkhave paṭicca phoṭṭhabbe ca uppajjati kāyaviññāṇaṁ ... Manañca
 bhikkhave paṭicca dhamme ca uppajjati manoviññāṇaṁ tiṇṇaṁ
 saṅgati phasso phassapaccayā uppajjati vedayitaṁ sukhaṁ vā dukkhaṁ
 vā adukkhamasukhaṁ vā. So sukhāya vedanāya phuṭṭho samāno
 nābhinandati nābhivadati nājjhosāya tiṭṭhati tassa rāgānusayo
 nānuseti. Dukkhāya vedanāya phuṭṭho samāno na socati na kilamati
 na paridevati na urattāḷiṁ kandati na sammohaṁ āpajjati tassa
 paṭighānusayo nānuseti. Adukkhamasukhāya vedanāya phuṭṭho samāno
 tassā vedanāya samudayañca atthaṅgamañca assādañca ādīnavañca
 nissaraṇañca yathābhūtaṁ pajānāti tassa avijjānusayo nānuseti.
 So vata bhikkhave sukhāya vedanāya rāgānusayaṁ pahāya dukkhāya
 vedanāya paṭighānusayaṁ paṭivinodetvā adukkhamasukhāya vedanāya
 avijjānusayaṁ samūhanitvā avijjaṁ pahāya vijjaṁ uppādetvā diṭṭheva
 dhamme dukkhassantakaro bhavissatīti ṭhānametaṁ vijjatīti.
      [824] Evaṁ passaṁ bhikkhave sutavā ariyasāvako cakkhusmiṁpi
 nibbindati rūpesupi nibbindati cakkhuviññāṇepi nibbindati
-------------------------------------------------
[page 520]
 Cakkhusamphassepi nibbindati vedanāyapi nibbindati taṇhāyapi nibbindati
 sotasmiṁpi nibbindati saddesupi nibbindati ... Ghānasmiṁpi nibbindati
 gandhesupi nibbindati ... Jivhāyapi nibbindati rasesupi nibbindati ...
 Kāyasmiṁpi nibbindati phoṭṭhabbesupi nibbindati ... Manasmiṁpi nibbindati
 dhammesupi nibbindati manoviññāṇepi nibbindati manosamphassepi
 nibbindati vedanāyapi nibbindati taṇhāyapi nibbindati. Nibbindaṁ
 virajjati virāgā vimuccati vimuttasmiṁ vimuttamiti ñāṇaṁ hoti
 khīṇā jāti vusitaṁ brahmacariyaṁ kataṁ karaṇīyaṁ nāparaṁ itthattāyāti
 pajānātīti.
      Idamavoca bhagavā attamanā te bhikkhū bhagavato bhāsitaṁ
 abhinandunti. Imasmiñca 1- pana veyyākaraṇasmiṁ bhaññamāne
 saṭṭhimattānaṁ bhikkhūnaṁ anupādāya āsavehi cittāni vimucciṁsūti.
                   Chachakkasuttaṁ niṭṭhitaṁ chaṭṭhaṁ.
                         -------

  *  *  *  *  *  *
  Footnote:1 Ma. Yu. imasmiṁ kho pana.
-------------------------------------------------
[page 521]
                    Saḷāyatanavibhaṅgasuttaṁ 1-
      [825] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
 Bhagavā etadavoca mahāsaḷāyatanikaṁ vo bhikkhave desissāmi taṁ
 suṇātha sādhukaṁ manasikarotha bhāsissāmīti. Evambhanteti kho te
 bhikkhū bhagavato paccassosuṁ.
      [826] Bhagavā etadavoca cakkhuṁ bhikkhave ajānaṁ apassaṁ
 yathābhūtaṁ rūpe ajānaṁ apassaṁ yathābhūtaṁ cakkhuviññāṇaṁ ajānaṁ apassaṁ
 yathābhūtaṁ cakkhusamphassaṁ ajānaṁ apassaṁ yathābhūtaṁ yamidaṁ 2- cakkhusamphassapaccayā
 uppajjati vedayitaṁ sukhaṁ vā dukkhaṁ vā adukkhamasukhaṁ vā
 tampi ajānaṁ apassaṁ yathābhūtaṁ cakkhusmiṁ sārajjati rūpesu sārajjati
 cakkhuviññāṇe sārajjati cakkhusamphasse sārajjati yamidaṁ
 cakkhusamphassapaccayā uppajjati vedayitaṁ sukhaṁ vā dukkhaṁ vā
 adukkhamasukhaṁ vā tasmiṁpi sārajjati. Tassa sārattassa saṁyuttassa
 sammūḷhassa assādānupassino viharato āyatiṁ pañcupādānakkhandhā
 upacayaṁ < PTS. M III , 288 >gacchanti. Taṇhā cassa ponobbhavikā nandirāgasahagatā
 tatratatrābhinandinī sā cassa pavaḍḍhati. Tassa kāyikāpi darathā
 pavaḍḍhanti cetasikāpi darathā pavaḍḍhanti kāyikāpi santāpā

  *  *  *  *  *  *
  Footnote:1 Ma. Yu. mahāsaḷāyatanikasuttaṁ. 2 Yu. yampidaṁ. evaṁ sabbattha ñātabbaṁ.
-------------------------------------------------
[page 522]
 Pavaḍḍhanti cetasikāpi santāpā pavaḍḍhanti kāyikāpi pariḷāhā
 pavaḍḍhanti cetasikāpi pariḷāhā pavaḍḍhanti. So kāyikadukkhampi
 cetodukkhampi paṭisaṁvedeti.
      [827] Sotaṁ bhikkhave ajānaṁ apassaṁ yathābhūtaṁ ... Ghānaṁ bhikkhave
 ajānaṁ apassaṁ yathābhūtaṁ ... Jivhaṁ bhikkhave ajānaṁ apassaṁ yathābhūtaṁ ...
 Kāyaṁ bhikkhave ajānaṁ apassaṁ yathābhūtaṁ ... Manaṁ bhikkhave ajānaṁ apassaṁ
 yathābhūtaṁ dhamme [1]- ajānaṁ apassaṁ yathābhūtaṁ manoviññāṇaṁ [2]- apassaṁ
 yathābhūtaṁ manosamphassaṁ [3]- ajānaṁ apassaṁ yathābhūtaṁ yamidaṁ
 manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā
 tampi ajānaṁ apassaṁ yathābhūtaṁ manasmiṁ sārajjati dhammesu sārajjati
 manoviññāṇe sārajjati manosamphasse sārajjati yamidaṁ
 manosamphassapaccayā uppajjati vedayitaṁ sukhaṁ vā dukkhaṁ vā
 adukkhamasukhaṁ vā tasmiṁpi sārajjati. Tassa sārattassa saṁyuttassa
 sammūḷhassa assādānupassino viharato āyatiṁ pañcupādānakkhandhā
 upacayaṁ gacchanti. Taṇhā cassa ponobbhavikā nandirāgasahagatā
 tatratatrābhinandinī sā cassa pavaḍḍhati. Tassa kāyikāpi darathā
 pavaḍḍhanti cetasikāpi darathā pavaḍḍhanti kāyikāpi santāpā
 pavaḍḍhanti cetasikāpi santāpā pavaḍḍhanti kāyikāpi pariḷāhā
 pavaḍḍhanti cetasikāpi pariḷāhā pavaḍḍhanti. So kāyikadukkhampi
 cetodukkhampi paṭisaṁvedeti.

  *  *  *  *  *  *
  Footnote:1 Po. Ma. Yu. etthantare bhikkhaveti dissati. 2-3 Ma. etthantare
 bhikkhaveti dissati.
-------------------------------------------------
[page 523]
      [828] Cakkhuñca kho bhikkhave jānaṁ passaṁ yathābhūtaṁ rūpe jānaṁ
 passaṁ yathābhūtaṁ cakkhuviññāṇaṁ jānaṁ passaṁ yathābhūtaṁ cakkhusamphassaṁ
 jānaṁ passaṁ yathābhūtaṁ yamidaṁ cakkhusamphassapaccayā uppajjati vedayitaṁ
 sukhaṁ vā dukkhaṁ vā adukkhamasukhaṁ vā tampi jānaṁ passaṁ yathābhūtaṁ
 cakkhusmiṁ na sārajjati rūpesu na sārajjati cakkhuviññāṇe na sārajjati
 cakkhusamphasse na sārajjati yamidaṁ cakkhusamphassapaccayā uppajjati
 vedayitaṁ sukhaṁ vā dukkhaṁ vā adukkhamasukhaṁ vā tasmiṁpi na sārajjati.
 Tassa asārattassa asaṁyuttassa asammūḷhassa ādīnavānupassino
 viharato āyatiṁ pañcupādānakkhandhā apacayaṁ gacchanti. Taṇhā
 cassa ponobbhavikā nandirāgasahagatā tatratatrābhinandinī sā cassa
 pahīyati. < PTS. M III , 289 >Tassa kāyikāpi darathā pahīyanti cetasikāpi darathā pahīyanti
 kāyikāpi santāpā pahīyanti cetasikāpi santāpā pahīyanti kāyikāpi
 pariḷāhā pahīyanti cetasikāpi pariḷāhā pahīyanti. So
 kāyikasukhampi cetosukhampi paṭisaṁvedeti. Yā tathābhūtassa 1- hoti diṭṭhi
 sāssa hoti sammādiṭṭhi yo tathābhūtassa saṅkappo svāssa
 hoti sammāsaṅkappo yo tathābhūtassa vāyāmo svāssa hoti
 sammāvāyāmo yā tathābhūtassa sati sāssa hoti sammāsati
 yo tathābhūtassa 1- samādhi svāssa hoti sammāsamādhi. Pubbeva
 kho panassa kāyakammaṁ vacīkammaṁ ājīvo suparisuddho hoti.
 Evamassāyaṁ ariyo aṭṭhaṅgiko maggo bhāvanāpāripūriṁ gacchati.

  *  *  *  *  *  *
  Footnote:1 Yu. yathābhūtassa. evaṁ sabbattha ñātabbaṁ.
-------------------------------------------------
[page 524]
      [829] Tassa evaṁ imaṁ ariyaṁ aṭṭhaṅgikaṁ maggaṁ bhāvayato
 cattāropi satipaṭṭhānā bhāvanāpāripūriṁ gacchanti cattāropi
 sammappadhānā bhāvanāpāripūriṁ gacchanti cattāropi iddhipādā
 bhāvanāpāripūriṁ gacchanti pañcapi indriyāni bhāvanāpāripūriṁ gacchanti
 pañcapi balāni bhāvanāpāripūriṁ gacchanti sattapi bojjhaṅgā bhāvanāparipūriṁ
 gacchanti. Tassime dve dhammā yuganaddhā 1- vattanti samatho ca
 vipassanā ca. So ye dhammā abhiññā pariññeyyā te dhamme
 abhiññā parijānāti ye dhammā abhiññā pahātabbā te dhamme
 abhiññā pajahati ye dhammā abhiññā bhāvetabbā te dhamme
 abhiññā bhāveti ye dhammā abhiññā sacchikātabbā te dhamme
 abhiññā sacchikaroti. Katame ca bhikkhave dhammā abhiññā pariññeyyā
 pañcupādānakkhandhātissa vacanīyaṁ seyyathīdaṁ rūpūpādānakkhandho
 vedanūpādānakkhandho saññūpādānakkhandho saṅkhārūpādānakkhandho
 viññāṇūpādānakkhandho ime dhammā abhiññā pariññeyyā. Katame
 ca bhikkhave dhammā abhiññā pahātabbā avijjā ca bhavataṇhā ca
 ime dhammā < PTS. M III , 290 >abhiññā pahātabbā. Katame ca bhikkhave dhammā
 abhiññā bhāvetabbā samatho ca vipassanā ca ime dhammā abhiññā
 bhāvetabbā. Katame ca bhikkhave dhammā abhiññā sacchikātabbā
 vijjā ca vimutti ca ime dhammā abhiññā sacchikātabbā.
      [830] Sotaṁ bhikkhave jānaṁ passaṁ yathābhūtaṁ ... Ghānaṁ bhikkhave

  *  *  *  *  *  *
  Footnote:1 Ma. Yu. yuganandhā.
-------------------------------------------------
[page 525]
 Jānaṁ passaṁ yathābhūtaṁ ... Jivhaṁ bhikkhave jānaṁ passaṁ yathābhūtaṁ ...
 Kāyaṁ bhikkhave jānaṁ passaṁ yathābhūtaṁ ... Manaṁ bhikkhave jānaṁ passaṁ
 yathābhūtaṁ dhamme [1]- jānaṁ passaṁ yathābhūtaṁ manoviññāṇaṁ [2]- jānaṁ passaṁ
 yathābhūtaṁ manosamphassaṁ [3]- jānaṁ passaṁ yathābhūtaṁ yamidaṁ manosamphassapaccayā
 uppajjati vedayitaṁ sukhaṁ vā dukkhaṁ vā adukkhamasukhaṁ vā
 tampi jānaṁ passaṁ yathābhūtaṁ manasmiṁ na sārajjati dhammesu na sārajjati
 manoviññāṇe na sārajjati manosamphasse na sārajjati yamidaṁ
 manosamphassapaccayā uppajjati vedayitaṁ sukhaṁ vā dukkhaṁ vā
 adukkhamasukhaṁ vā tasmiṁpi na sārajjati. Tassa asārattassa asaṁyuttassa
 asammūḷhassa ādīnavānupassino viharato āyatiṁ pañcupādānakkhandhā
 apacayaṁ gacchanti. Taṇhā cassa ponobbhavikā nandirāgasahagatā
 tatratatrābhinandinī sā cassa pahīyati. Tassa kāyikāpi darathā
 pahīyanti cetasikāpi darathā pahīyanti kāyikāpi santāpā pahīyanti
 cetasikāpi santāpā pahīyanti kāyikāpi pariḷāhā pahīyanti cetasikāpi
 pariḷāhā pahīyanti. So kāyikasukhampi cetosukhampi paṭisaṁvedeti.
 Yā tathābhūtassa diṭṭhi sāssa hoti sammādiṭṭhi yo tathābhūtassa
 saṅkappo svāssa hoti sammāsaṅkappo yo tathābhūtassa vāyāmo
 svāssa hoti sammāvāyāmo yā tathābhūtassa sati sāssa hoti
 sammāsati yo tathābhūtassa samādhi svāssa hoti sammāsamādhi.
 Pubbeva kho panassa kāyakammaṁ vacīkammaṁ ājīvo suparisuddho hoti.

  *  *  *  *  *  *
  Footnote:1-2-3 Yu. etthantare bhikkhaveti dissati.
-------------------------------------------------
[page 526]
 Evamassāyaṁ ariyo aṭṭhaṅgiko maggo bhāvanāpāripūriṁ gacchati.
      [831] Tassa evaṁ ariyaṁ aṭṭhaṅgikaṁ maggaṁ bhāvayato cattāropi
 satipaṭṭhānā bhāvanāpāripūriṁ gacchanti cattāropi sammappadhānā
 bhāvanāpāripūriṁ gacchanti cattāropi iddhipādā bhāvanāpāripūriṁ
 gacchanti pañcapi indriyāni bhāvanāpāripūriṁ gacchanti pañcapi
 balāni bhāvanāpāripūriṁ gacchanti sattapi bojjhaṅgā bhāvanāpāripūriṁ
 gacchanti. Tassime dve dhammā yuganaddhā vattanti samatho ca
 vipassanā ca. So ye dhammā abhiññā pariññeyyā te dhamme
 abhiññā parijānāti ye dhammā abhiññā pahātabbā te dhamme
 abhiññā pajahati ye dhammā abhiññā bhāvetabbā te dhamme
 abhiññā bhāveti ye dhammā abhiññā sacchikātabbā te dhamme
 sacchikaroti. Katame ca bhikkhave dhammā abhiññā pariññeyyā
 pañcupādānakkhandhātissa vacanīyaṁ seyyathīdaṁ rūpūpādānakkhandho
 vedanūpādānakkhandho saññūpādānakkhandho saṅkhārūpādānakkhandho
 viññāṇūpādānakkhandho ime dhammā abhiññā pariññeyyā. Katame ca
 bhikkhave dhammā abhiññā pahātabbā avijjā ca bhavataṇhā ca
 ime dhammā abhiññā pahātabbā. Katame ca bhikkhave dhammā
 abhiññā bhāvetabbā samatho ca vipassanā ca ime dhammā abhiññā
 bhāvetabbā. Katame ca bhikkhave dhammā abhiññā sacchikātabbā
 vijjā ca vimutti ca ime dhammā abhiññā sacchikātabbāti.
-------------------------------------------------
[page 527]
      Idamavoca bhagavā attamanā te bhikkhū bhagavato bhāsitaṁ
 abhinandunti.
                Saḷāyatanavibhaṅgasuttaṁ niṭṭhitaṁ sattamaṁ.
                       ----------
-------------------------------------------------
[page 528]
                      Nagaravindeyyasuttaṁ
      [832] Evamme sutaṁ ekaṁ samayaṁ bhagavā kosalesu cārikañcaramāno
 mahatā bhikkhusaṅghena saddhiṁ yena nagaravindaṁ 1- nāma kosalānaṁ
 brahmaṇagāmo 2- tadavasari. Assosuṁ < PTS. M III , 291 >kho nagaravindeyyakā 3- brāhmaṇa-
 gahapatikā samaṇo khalu bho gotamo sakyaputto sakyaputto sakyakulā pabbajito
 kosalesu cārikañcaramāno mahatā bhikkhusaṅghena saddhiṁ nagaravindaṁ 4-
 anuppatto taṁ kho pana bhavantaṁ gotamaṁ evaṁkalyāṇo kittisaddo
 abbhuggato itipi so bhagavā arahaṁ sammāsambuddho vijjācaraṇasampanno
 sugato lokavidū anuttaro purisadammasārathi satthā devamanussānaṁ
 buddho bhagavā so imaṁ lokaṁ sadevakaṁ samārakaṁ sabrahmakaṁ
 sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā
 pavedeti so dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ
 sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ
 pakāseti sādhu kho pana tathārūpānaṁ arahataṁ dassanaṁ hotīti. Atha
 kho nagaravindeyyakā 5- brāhmaṇagahapatikā yena bhagavā tenūpasaṅkamiṁsu
 upasaṅkamitvā appekacce bhagavantaṁ abhivādetvā ekamantaṁ nisīdiṁsu
 appekacce bhagavatā saddhiṁ sammodiṁsu sammodanīyaṁ kathaṁ sārāṇīyaṁ
 vītisāretvā ekamantaṁ nisīdiṁsu appekacce yena bhagavā
 tenañjalimpaṇāmetvā ekamantaṁ nisīdiṁsu appekacce bhagavato santike
 nāmagottaṁ sāvetvā ekamantaṁ nisīdiṁsu appekacce tuṇhībhūtā
 ekamantaṁ nisīdiṁsu.

  *  *  *  *  *  *
  Footnote:1-4 Po. nagaravindeyyaṁ nāma. 2 Ma. brāhmaṇānaṁ gāmo. 3-5 Po. nagaravindeyyā.
-------------------------------------------------
[page 529]
      [833] Ekamantaṁ nisinne kho nagaravindeyyake brāhmaṇagahapatike
 bhagavā etadavoca sace vo gahapatayo aññatitthiyā paribbājakā
 evaṁ puccheyyuṁ kathaṁrūpā 1- gahapatayo samaṇabrāhmaṇā na
 sakkātabbā na garukātabbā na mānetabbā na pūjetabbāti evaṁ
 puṭṭhā tumhe gahapatayo tesaṁ aññatitthiyānaṁ paribbājakānaṁ evaṁ
 byākareyyātha ye te samaṇabrāhmaṇā cakkhuviññeyyesu rūpesu
 avītarāgā avītadosā avītamohā ajjhattaṁ avūpasantacittā samavisamaṁ
 caranti kāyena vācāya manasā evarūpā samaṇabrāhmaṇā na sakkātabbā
 na garukātabbā na mānetabbā na pūjetabbā taṁ kissa
 hetu mayampi hi cakkhuviññeyyesu rūpesu avītarāgā avītadosā
 avītamohā ajjhattaṁ avūpasantacittā samavisamaṁ carāma kāyena
 vācāya manasā tesanno samacariyampi hetaṁ uttariṁ apassataṁ
 tasmā te bhonto samaṇabrāhmaṇā na sakkātabbā na garukātabbā
 na mānetabbā na pūjetabbā. Ye te samaṇabrāhmaṇā
 sotaviññeyyesu saddesu ... Ghānaviññeyyesu gandhesu ... Jivhā-
 viññeyyesu rasesu ... Kāyaviññeyyesu phoṭṭhabbesu ... Mano-
 viññeyyesu dhammesu avītarāgā avītadosā avītamohā ajjhattaṁ
 avūpasantacittā samavisamaṁ caranti kāyena vācāya manasā evarūpā
 samaṇabrāhmaṇā na sakkātabbā na garukātabbā na mānetabbā
 na pūjetabbā taṁ kissa < PTS. M III , 292 >hetu mayampi hi manoviññeyyesu

  *  *  *  *  *  *
  Footnote:1 Po. Ma. sabbattha kathaṁbhūtāti dissati.
-------------------------------------------------
[page 530]
 Dhammesu avītarāgā avītadosā avītamohā ajjhattaṁ avūpasantacittā
 samavisamaṁ carāma kāyena vācāya manasā tesanno samacariyampi
 hetaṁ uttariṁ apassataṁ tasmā te bhonto samaṇabrāhmaṇā na
 sakkātabbā na garukātabbā na mānetabbā na pūjetabbāti.
 Evaṁ puṭṭhā tumhe gahapatayo tesaṁ aññatitthiyānaṁ paribbājakānaṁ
 evaṁ byākareyyātha.
      [834] Sace pana vo gahapatayo aññatitthiyā paribbājakā
 evaṁ puccheyyuṁ kathaṁrūpā gahapatayo samaṇabrāhmaṇā sakkātabbā
 garukātabbā mānetabbā pūjetabbāti evaṁ puṭṭhā tumhe gahapatayo
 tesaṁ aññatitthiyānaṁ paribbājakānaṁ evaṁ byākareyyātha ye te
 samaṇabrāhmaṇā cakkhuviññeyyesu rūpesu vītarāgā vītadosā vītamohā
 ajjhattaṁ vūpasantacittā samacariyaṁ caranti kāyena vācāya manasā
 evarūpā samaṇabrāhmaṇā sakkātabbā garukātabbā mānetabbā
 pūjetabbā taṁ kissa hetu mayampi hi cakkhuviññeyyesu rūpesu
 avītarāgā avītadosā avītamohā ajjhattaṁ avūpasantacittā
 samavisamaṁ carāma kāyena vācāya manasā tesanno samacariyampi hetaṁ
 uttariṁ passataṁ tasmā te bhonto samaṇabrāhmaṇā sakkātabbā
 garukātabbā mānetabbā pūjetabbā. Ye te samaṇabrāhmaṇā
 sotaviññeyyesu saddesu ... Ghānaviññeyyesu gandhesu ... Jivhā-
 viññeyyesu rasesu ... Kāyaviññeyyesu phoṭṭhabbesu ... Manoviññeyyesu
-------------------------------------------------
[page 531]
 Dhammesu vītarāgā vītadosā vītamohā ajjhattaṁ vūpasantacittā
 samacariyaṁ caranti kāyena vācāya manasā evarūpā samaṇabrāhmaṇā
 sakkātabbā garukātabbā mānetabbā pūjetabbā taṁ
 kissa hetu mayampi hi manoviññeyyesu dhammesu avītarāgā avītadosā
 avītamohā ajjhattaṁ avūpasantacittā samavisamaṁ carāma kāyena
 vācāya manasā tesanno samacariyampi hetaṁ uttariṁ passataṁ tasmā
 te bhonto samaṇabrāhmaṇā sakkātabbā garukātabbā mānetabbā
 pūjetabbāti. Evaṁ puṭṭhā tumhe gahapatayo tesaṁ aññatitthiyānaṁ
 paribbājakānaṁ evaṁ byākareyyātha.
      [835] Sace 1- te gahapatayo aññatitthiyā < PTS. M III , 293 >paribbājakā evaṁ
 puccheyyuṁ ke panāyasmantānaṁ ākārā ke anvayā yena tumhe
 āyasmanto evaṁ vadetha addhā te āyasmanto vītarāgā vā
 rāgavinayāya vā paṭipannā vītadosā vā dosavinayāya vā paṭipannā
 vītamohā vā mohavinayāya vā paṭipannāti evaṁ puṭṭhā tumhe
 gahapatayo tesaṁ aññatitthiyānaṁ paribbājakānaṁ evaṁ byākareyyātha
 tathā hi te āyasmanto araññavanapatthāni pantāni senāsanāni
 paṭisevanti natthi kho pana tattha tathārūpā cakkhuviññeyyā rūpā
 ye disvā disvā abhirameyyuṁ natthi kho pana tattha tathārūpā
 sotaviññeyyā saddā ye sutvā sutvā abhirameyyuṁ natthi kho
 pana tattha tathārūpā ghānaviññeyyā gandhā ye ghāyitvā ghāyitvā

  *  *  *  *  *  *
  Footnote:1 Po. sace vo. Ma. sace pana vo.
-------------------------------------------------
[page 532]
 Abhirameyyuṁ natthi kho pana tattha tathārūpā jivhāviññeyyā rasā
 ye sāyitvā sāyitvā abhirameyyuṁ natthi kho pana tattha tathārūpā
 kāyaviññeyyā phoṭṭhabbā ye phusitvā phusitvā abhirameyyuṁ ime
 kho no āvuso ākārā ime anvayā yena mayaṁ āyasmante
 evaṁ vadema addhā te āyasmanto vītarāgā vā rāgavinayāya
 vā paṭipannā vītadosā vā dosavinayāya vā paṭipannā vītamohā
 vā mohavinayāya vā paṭipannāti. Evaṁ puṭṭhā tumhe gahapatayo
 tesaṁ aññatitthiyānaṁ paribbājakānaṁ evaṁ byākareyyāthāti.
      [836] Evaṁ vutte nagaravindeyyakā brāhmaṇagahapatikā bhagavantaṁ
 etadavocuṁ abhikkantaṁ bho gotama abhikkantaṁ bho gotama seyyathāpi
 bho gotama nikkujjitaṁ vā ukkujjeyya paṭicchannaṁ vā vivareyya
 mūḷhassa vā maggaṁ ācikkheyya andhakāre vā telapajjotaṁ dhāreyya
 cakkhumanto rūpāni dakkhantīti evameva bhotā gotamena anekapariyāyena
 dhammo pakāsito ete mayaṁ bhavantaṁ gotamaṁ saraṇaṁ gacchāma
 dhammañca bhikkhusaṅghañca upāsake no bhavaṁ gotamo dhāretu
 ajjatagge pāṇupete saraṇaṅgateti.
                 Nagaravindeyyasuttaṁ niṭṭhitaṁ aṭṭhamaṁ.
                       ----------
-------------------------------------------------
[page 533]
                     Piṇḍapātapārisuddhisuttaṁ
      [837] Evamme sutaṁ ekaṁ samayaṁ bhagavā rājagahe viharati
 veḷuvane kalandakanivāpe. Atha kho āyasmā sārīputto sāyaṇhasamayaṁ
 paṭisallānā vuṭṭhito yena bhagavā tenupasaṅkami < PTS. M III , 294 >upasaṅkamitvā
 bhagavantaṁ abhivādetvā ekamantaṁ nisīdi. Ekamantaṁ nisinnaṁ kho
 āyasmantaṁ sārīputtaṁ bhagavā etadavoca vippasannāni kho te
 sārīputta indriyāni parisuddho chavivaṇṇo pariyodāto katamena [1]-
 tvaṁ sārīputta vihārena etarahi bahulaṁ viharasīti. Suññatāvihārena
 kho ahaṁ bhante etarahi bahulaṁ viharāmīti.
      [838] Sādhu sādhu sārīputta mahāpurisavihārena kira tvaṁ
 sārīputta etarahi bahulaṁ viharasi mahāpurisavihāro hesa sārīputta
 yadidaṁ suññatā. Tasmātiha sārīputta bhikkhu sace ākaṅkheyya
 suññatāvihārena [2]- bahulaṁ vihareyyanti tena sārīputta bhikkhunā iti
 paṭisañcikkhitabbaṁ yena cāhaṁ maggena gāmaṁ piṇḍāya pāvisiṁ
 yasmiñca padese piṇḍāya acariṁ yena ca maggena gāmato piṇḍāya
 paṭikkamiṁ atthi nu kho me tattha cakkhuviññeyyesu rūpesu chando
 vā rāgo vā doso vā moho vā paṭighaṁ vāpi cetasoti.
 Sace sārīputta bhikkhu paccavekkhamāno evaṁ jānāti yena cāhaṁ
 maggena gāmaṁ piṇḍāya pāvisiṁ yasmiñca padese piṇḍāya acariṁ

  *  *  *  *  *  *
  Footnote:1 Ma. etthantare khosaddo atthi. 2 Yu. etthantare etarahi iti dissati.
-------------------------------------------------
[page 534]
 Yena ca maggena gāmato piṇḍāya paṭikkamiṁ atthi me tattha
 cakkhuviññeyyesu rūpesu chando vā rāgo vā doso vā moho
 vā paṭighaṁ vāpi cetasoti tena sārīputta bhikkhunā tesaṁyeva
 pāpakānaṁ akusalānaṁ dhammānaṁ pahānāya vāyamitabbaṁ. Sace pana
 sārīputta bhikkhu paccavekkhamāno evaṁ jānāti yena cāhaṁ maggena
 gāmaṁ piṇḍāya pāvisiṁ yasmiñca padese piṇḍāya acariṁ yena ca
 maggena gāmato piṇḍāya paṭikkamiṁ natthi me tattha cakkhuviññeyyesu
 rūpesu chando vā rāgo vā doso vā moho vā paṭighaṁ
 vāpi cetasoti tena sārīputta bhikkhunā teneva pītipāmujjena 1-
 vihātabbaṁ ahorattānusikkhinā kusalesu dhammesu.
      [839] Puna caparaṁ sārīputta bhikkhunā iti paṭisañcikkhitabbaṁ yena
 cāhaṁ maggena gāmaṁ piṇḍāya pāvisiṁ yasmiñca padese piṇḍāya
 acariṁ yena ca maggena gāmato piṇḍāya paṭikkamiṁ atthi nu kho
 me tattha sotaviññeyyesu saddesu ... Ghānaviññeyyesu gandhesu ...
 Jivhāviññeyyesu rasesu ... < PTS. M III , 295 >Kāyaviññeyyesu phoṭṭhabbesu ...
 Manoviññeyyesu dhammesu chando vā rāgo vā doso vā moho vā
 paṭighaṁ vāpi cetasoti. Sace sārīputta bhikkhu paccavekkhamāno
 evaṁ jānāti yena cāhaṁ maggena gāmaṁ piṇḍāya pāvisiṁ yasmiñca
 padese piṇḍāya acariṁ yena ca maggena gāmato piṇḍāya paṭikkamiṁ
 atthi me tattha manoviññeyyesu dhammesu chando vā rāgo vā

  *  *  *  *  *  *
  Footnote:1 Ma. sabbattha pītipāmojjena.
-------------------------------------------------
[page 535]
 Doso vā moho vā paṭighaṁ vāpi cetasoti tena sārīputta
 bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.
 Sace pana sārīputta bhikkhu paccavekkhamāno evaṁ jānāti
 yena cāhaṁ maggena gāmaṁ piṇḍāya pāvisiṁ yasmiñca padese piṇḍāya
 acariṁ yena ca maggena gāmato piṇḍāya paṭikkamiṁ natthi me tattha
 manoviññeyyesu dhammesu chando vā rāgo vā doso vā moho
 vā paṭighaṁ vāpi cetasoti tena sārīputta bhikkhunā teneva
 pītipāmujjena vihātabbaṁ ahorattānusikkhinā kusalesu dhammesu.
      [840] Puna caparaṁ sārīputta bhikkhunā iti paṭisañcikkhitabbaṁ
 pahīnā nu kho me pañca kāmaguṇāti. Sace sārīputta bhikkhu
 paccavekkhamāno evaṁ jānāti appahīnā kho me pañca kāmaguṇāti
 tena sārīputta bhikkhunā pañcannaṁ kāmaguṇānaṁ pahānāya vāyamitabbaṁ.
 Sace pana sārīputta bhikkhu paccavekkhamāno evaṁ jānāti pahīnā
 kho me pañca kāmaguṇāti tena sārīputta bhikkhunā teneva
 pītipāmujjena vihātabbaṁ ahorattānusikkhinā kusalesu dhammesu.
      [841] Puna caparaṁ sārīputta bhikkhunā iti paṭisañcikkhitabbaṁ
 pahīnā nu kho me pañca nīvaraṇāti. Sace sārīputta bhikkhu
 paccavekkhamāno evaṁ jānāti appahīnā kho me pañca nīvaraṇāti
 tena sārīputta bhikkhunā pañcannaṁ nīvaraṇānaṁ pahānāya vāyamitabbaṁ.
 Sace pana sārīputta bhikkhu paccavekkhamāno evaṁ jānāti pahīnā
-------------------------------------------------
[page 536]
 Kho me pañca nīvaraṇāti tena sārīputta bhikkhunā teneva
 pītipāmujjena vihātabbaṁ ahorattānusikkhinā kusalesu dhammesu.
      [842] Puna caparaṁ sārīputta bhikkhunā iti paṭisañcikkhitabbaṁ
 pariññātā nu kho me pañcupādānakkhandhāti. Sace sārīputta
 bhikkhu paccavekkhamāno evaṁ jānāti apariññātā kho me
 pañcupādānakkhandhāti tena sārīputta bhikkhunā pañcannaṁ upādānakkhandhānaṁ
 pariññāya vāyamitabbaṁ. Sace pana sārīputta bhikkhu
 paccavekkhamāno evaṁ jānāti pariññātā kho me pañcupādānakkhandhāti
 tena sārīputta bhikkhunā teneva pītipāmujjena vihātabbaṁ
 ahorattānusikkhinā kusalesu dhammesu.
      [843] Puna caparaṁ sārīputta bhikkhunā iti paṭisañcikkhitabbaṁ
 bhāvitā nu kho me cattāro satipaṭṭhānāti. Sace sārīputta
 bhikkhu paccavekkhamāno evaṁ jānāti abhāvitā kho me cattāro
 satipaṭṭhānāti tena sārīputta bhikkhunā catunnaṁ satipaṭṭhānānaṁ bhāvanāya
 vāyamitabbaṁ. Sace pana sārīputta bhikkhu paccavekkhamāno evaṁ jānāti
 bhāvitā kho me cattāro satipaṭṭhānāti tena sārīputta bhikkhunā
 teneva pītipāmujjena vihātabbaṁ ahorattānusikkhinā kusalesu dhammesu.
      [844] Puna caparaṁ sārīputta bhikkhunā iti paṭisañcikkhitabbaṁ
 bhāvitā nu kho me cattāro sammappadhānāti. Sace sārīputta
 bhikkhu paccavekkhamāno evaṁ jānāti abhāvitā kho me cattāro
-------------------------------------------------
[page 537]
 Sammappadhānāti tena sārīputta bhikkhunā catunnaṁ sammappadhānānaṁ
 bhāvanāya vāyamitabbaṁ. Sace pana sārīputta bhikkhu paccavekkhamāno
 evaṁ jānāti bhāvitā kho me cattāro sammappadhānāti tena
 sārīputta bhikkhunā teneva pītipāmujjena vihātabbaṁ ahorattānusikkhinā
 kusalesu dhammesu.
      [845] Puna caparaṁ sārīputta bhikkhunā iti paṭisañcikkhitabbaṁ
 bhāvitā nu kho me cattāro iddhipādāti. Sace sārīputta
 bhikkhu paccavekkhamāno evaṁ jānāti abhāvitā kho me cattāro
 iddhipādāti tena sārīputta bhikkhunā catunnaṁ iddhipādānaṁ bhāvanāya
 vāyamitabbaṁ. Sace pana sārīputta bhikkhu paccavekkhamāno evaṁ
 jānāti bhāvitā kho me cattāro iddhipādāti tena sārīputta
 bhikkhunā teneva pītipāmujjena vihātabbaṁ ahorattānusikkhinā kusalesu
 dhammesu.
      [846] Puna caparaṁ sārīputta bhikkhunā iti paṭisañcikkhitabbaṁ
 bhāvitā nu kho me pañcindriyānīti. Sace sārīputta bhikkhu
 paccavekkhamāno evaṁ jānāti abhāvitāni kho me pañcindriyānīti
 tena sārīputta bhikkhunā pañcannaṁ indriyānaṁ bhāvanāya vāyamitabbaṁ.
 Sace pana sārīputta bhikkhu paccavekkhamāno evaṁ jānāti bhāvitāni
 kho me pañcindriyānīti tena sārīputta bhikkhunā teneva
 pītipāmujjena vihātabbaṁ ahorattānusikkhinā kusalesu dhammesu.
-------------------------------------------------
[page 538]
      [847] Puna caparaṁ sārīputta bhikkhunā iti paṭisañcikkhitabbaṁ
 bhāvitāni nu kho me pañca balānīti. Sace sārīputta bhikkhu
 paccavekkhamāno evaṁ jānāti abhāvitāni kho me pañca balānīti
 tena sārīputta bhikkhunā pañcannaṁ balānaṁ bhāvanāya vāyamitabbaṁ.
 Sace pana sārīputta bhikkhu paccavekkhamāno evaṁ jānāti bhāvitāni
 kho me pañca balānīti tena sārīputta bhikkhunā teneva
 pītipāmujjena vihātabbaṁ ahorattānusikkhinā kusalesu dhammesu.
      [848] Puna caparaṁ sārīputta bhikkhunā iti paṭisañcikkhitabbaṁ
 bhāvitā nu kho me satta bojjhaṅgāti. Sace sārīputta bhikkhu
 paccavekkhamāno evaṁ jānāti abhāvitā kho me satta bojjhaṅgāti
 tena sārīputta bhikkhunā sattannaṁ bojjhaṅgānaṁ bhāvanāya
 vāyamitabbaṁ. Sace pana sārīputta bhikkhu paccavekkhamāno evaṁ jānāti
 bhāvitā kho me satta bojjhaṅgāti tena sārīputta bhikkhunā teneva
 pītipāmujjena vihātabbaṁ ahorattānusikkhinā kusalesu dhammesu.
      [849] Puna caparaṁ sārīputta bhikkhunā iti paṭisañcikkhitabbaṁ
 bhāvito nu kho me ariyo aṭṭhaṅgiko maggoti. Sace sārīputta
 bhikkhu paccavekkhamāno evaṁ jānāti abhāvito kho me
 ariyo aṭṭhaṅgiko maggoti tena sārīputta bhikkhunā ariyassa
 aṭṭhaṅgikassa < PTS. M III , 297 >maggassa bhāvanāya vāyamitabbaṁ. Sace pana sārīputta
 bhikkhu paccavekkhamāno evaṁ jānāti bhāvito kho me ariyo
-------------------------------------------------
[page 539]
 Aṭṭhaṅgiko maggoti tena sārīputta bhikkhunā teneva pītipāmujjena
 vihātabbaṁ ahorattānusikkhinā kusalesu dhammesu.
      [850] Puna caparaṁ sārīputta bhikkhunā iti paṭisañcikkhitabbaṁ
 bhāvitā nu kho me samatho ca vipassanā cāti. Sace sārīputta
 bhikkhu paccavekkhamāno evaṁ jānāti abhāvitā kho me samatho
 ca vipassanā cāti tena sārīputta bhikkhunā samathavipassanānaṁ
 bhāvanāya vāyamitabbaṁ. Sace pana sārīputta bhikkhu paccavekkhamāno
 evaṁ jānāti bhāvitā kho me samatho ca vipassanā cāti tena
 sārīputta bhikkhunā teneva pītipāmujjena vihātabbaṁ ahorattānusikkhinā
 kusalesu dhammesu.
      [851] Puna caparaṁ sārīputta bhikkhunā iti paṭisañcikkhitabbaṁ
 sacchikatā nu kho me vijjā ca vimutti cāti. Sace sārīputta
 bhikkhu paccavekkhamāno evaṁ jānāti asacchikatā kho me vijjā
 ca vimutti cāti tena sārīputta bhikkhunā vijjāya ca vimuttiyā ca
 sacchikiriyāya vāyamitabbaṁ. Sace pana sārīputta bhikkhu paccavekkhamāno
 evaṁ jānāti sacchikatā kho me vijjā ca vimutti
 cāti tena sārīputta bhikkhunā teneva pītipāmujjena vihātabbaṁ
 ahorattānusikkhinā kusalesu dhammesu.
      [852] Ye hi keci sārīputta atītamaddhānaṁ samaṇā vā
 brāhmaṇā vā piṇḍapātaṁ parisodhesuṁ sabbe te evameva
-------------------------------------------------
[page 540]
 Paccavekkhitvā paccavekkhitvā piṇḍapātaṁ parisodhesuṁ. Ye 1- hi keci
 sārīputta anāgatamaddhānaṁ samaṇā vā brāhmaṇā vā piṇḍapātaṁ
 parisodhessanti sabbe te evameva paccavekkhitvā paccavekkhitvā
 piṇḍapātaṁ parisodhessanti. Ye 2- hi keci sārīputta etarahi
 samaṇā vā brāhmaṇā vā piṇḍapātaṁ parisodhenti sabbe te
 evameva paccavekkhitvā paccavekkhitvā piṇḍapātaṁ parisodhenti.
 Tasmātiha 3- vo sārīputta sikkhitabbaṁ paccavekkhitvā paccavekkhitvā
 piṇḍapātaṁ parisodhessāmāti evañhi vo sārīputta sikkhitabbanti.
      Idamavoca bhagavā attamano āyasmā sārīputto bhagavato
 bhāsitaṁ abhinandīti.
                Piṇḍapātapārisuddhisuttaṁ niṭṭhitaṁ navamaṁ.
                        ---------

  *  *  *  *  *  *
  Footnote:1-2 Ma. Yu. yepi hi keci. 3 Yu. tenahi vo sārīputta evaṁ sikkhitabbaṁ.
 Ma. < PTS. M III , 298 >tasmātiha sārīputta.
-------------------------------------------------
[page 541]
                      Indriyabhāvanāsuttaṁ
      [853] Evamme sutaṁ ekaṁ samayaṁ bhagavā kajjaṅgalāyaṁ viharati
 veḷuvane 1-. Atha kho uttaro māṇavo pārāsiriyantevāsī 2- yena bhagavā
 tenupasaṅkami upasaṅkamitvā bhagavatā saddhiṁ sammodi sammodanīyaṁ
 kathaṁ sārāṇīyaṁ vītisāretvā ekamantaṁ nisīdi.
      [854] Ekamantaṁ nisinnaṁ kho uttaraṁ māṇavaṁ pārāsiriyantevāsiṁ
 bhagavā etadavoca deseti uttara pārāsiriyo brāhmaṇo sāvakānaṁ
 indriyabhāvananti. Deseti bho gotama pārāsiriyo brāhmaṇo
 sāvakānaṁ indriyabhāvananti. Yathākathaṁ [3]- uttara deseti pārāsiriyo
 brāhmaṇo sāvakānaṁ indriyabhāvananti. Idha bho gotama cakkhunā
 rūpaṁ na passati sotena saddaṁ na suṇātīti evaṁ kho bho gotama
 deseti pārāsiriyo brāhmaṇo sāvakānaṁ indriyabhāvananti.
 Evaṁ sante kho uttara andho bhāvitindriyo bhavissati badhiro
 bhāvitindriyo bhavissati yathā pārāsiriyassa brāhmaṇassa vacanaṁ
 andho hi uttara cakkhunā rūpaṁ na passati badhiro sotena saddaṁ
 na suṇātīti. Evaṁ vutte uttaro māṇavo pārāsiriyantevāsī
 tuṇhībhūto maṅkubhūto pattakkhandho adhomukho pajjhāyanto
 appaṭibhāṇo nisīdi.
      [855] Atha kho bhagavā uttaraṁ māṇavaṁ pārāsiriyantevāsiṁ

  *  *  *  *  *  *
  Footnote:1 Ma. suveḷuvane Ma. mukheluvane. 2 Ma. pārāsivi .... 3 Ma. Yu.
 etthantare panasaddo atthi.
-------------------------------------------------
[page 542]
 Tuṇhībhūtaṁ maṅkubhūtaṁ pattakkhandhaṁ adhomukhaṁ pajjhāyantaṁ appaṭibhāṇaṁ
 viditvā āyasmantaṁ ānandaṁ āmantesi aññathā kho ānanda
 deseti pārāsiriyo brāhmaṇo ca sāvakānaṁ indriyabhāvanaṁ < PTS. M III , 299 >aññathā ca
 pana 1- ariyassa vinaye anuttarā indriyabhāvanā hotīti. Etassa bhagavā
 kālo etassa sugata kālo yaṁ bhagavā ariyassa vinaye anuttaraṁ
 indriyabhāvanaṁ deseyya bhagavato sutvā bhikkhū dhāressantīti.
 Tenahānanda suṇāhi sādhukaṁ manasikarohi bhāsissāmīti. Evambhanteti
 kho āyasmā ānando bhagavato paccassosi.
      [856] Bhagavā etadavoca kathañca ānanda ariyassa vinaye
 anuttarā indriyabhāvanā hoti. Idhānanda bhikkhuno cakkhunā rūpaṁ
 disvā uppajjati manāpaṁ uppajjati amanāpaṁ uppajjati
 manāpāmanāpaṁ. So evaṁ pajānāti uppannaṁ kho me idaṁ manāpaṁ
 uppannaṁ amanāpaṁ uppannaṁ manāpāmanāpaṁ tañca kho saṅkhataṁ
 oḷārikaṁ paṭicca samuppannaṁ etaṁ santaṁ etaṁ paṇītaṁ yadidaṁ
 upekkhāti. Tassa taṁ uppannaṁ manāpaṁ uppannaṁ amanāpaṁ uppannaṁ
 manāpāmanāpaṁ nirujjhati upekkhā saṇṭhāti. Seyyathāpi ānanda
 cakkhumā puriso ummiletvā vā nimmileyya nimmiletvā vā
 ummileyya evameva kho ānanda yassakassaci evaṁ sīghaṁ evaṁ
 tuvaṭaṁ evaṁ appakasirena uppannaṁ manāpaṁ uppannaṁ amanāpaṁ uppannaṁ
 manāpāmanāpaṁ nirujjhati upekkhā saṇṭhāti ayaṁ vuccatānanda

  *  *  *  *  *  *
  Footnote:1 Po. Ma. ca panānanda.
-------------------------------------------------
[page 543]
 Ariyassa vinaye anuttarā indriyabhāvanā cakkhuviññeyyesu rūpesu.
      [857] Puna caparaṁ ānanda bhikkhuno sotena saddaṁ sutvā
 upajjati manāpaṁ uppajjati amanāpaṁ uppajjati manāpāmanāpaṁ.
 So evaṁ pajānāti uppannaṁ kho me idaṁ manāpaṁ uppannaṁ
 amanāpaṁ uppannaṁ manāpāmanāpaṁ tañca kho saṅkhataṁ oḷārikaṁ
 paṭicca samuppannaṁ etaṁ santaṁ etaṁ paṇītaṁ yadidaṁ upekkhāti.
 Tassa taṁ uppannaṁ manāpaṁ uppannaṁ amanāpaṁ uppannaṁ manāpāmanāpaṁ
 nirujjhati upekkhā saṇṭhāti. Seyyathāpi ānanda balavā
 puriso appakasirena 1- accharikaṁ pahareyya evameva kho ānanda
 yassakassaci evaṁ sīghaṁ evaṁ tuvaṭaṁ evaṁ appakasirena uppannaṁ
 manāpaṁ uppannaṁ amanāpaṁ uppannaṁ manāpāmanāpaṁ nirujjhati upekkhā
 saṇṭhāti ayaṁ vuccatānanda ariyassa vinaye anuttarā indriyabhāvanā
 sotaviññeyyesu saddesu.
      [858] Puna caparaṁ ānanda bhikkhuno ghānena gandhaṁ ghāyitvā
 uppajjati manāpaṁ uppajjati amanāpaṁ uppajjati manāpāmanāpaṁ.
 So evaṁ pajānāti uppannaṁ kho me idaṁ manāpaṁ uppannaṁ
 amanāpaṁ uppannaṁ nanāpāmanāpaṁ tañca kho saṅkhataṁ oḷārikaṁ
 paṭicca samuppannaṁ etaṁ santaṁ < PTS. M III , 300 >etaṁ paṇītaṁ yadidaṁ upekkhāti.
 Tassa taṁ uppannaṁ manāpaṁ uppannaṁ amanāpaṁ uppannaṁ manāpāmanāpaṁ
 nirujjhati upekkhā saṇṭhāti. Seyyathāpi ānanda īsakapoṇe 2-

  *  *  *  *  *  *
  Footnote:1 Ma. appakasireneva accharaṁ. 2 Ma. īsakaṁpoṇe.
-------------------------------------------------
[page 544]
 Paduminipatte 1- udakaphusitāni pavattanti na saṇṭhanti evameva kho
 ānanda yassakassaci evaṁ sīghaṁ evaṁ tuvaṭaṁ evaṁ appakasirena
 uppannaṁ manāpaṁ uppannaṁ amanāpaṁ uppannaṁ manāpāmanāpaṁ nirujjhati
 upekkhā saṇṭhāti ayaṁ vuccatānanda ariyassa vinaye anuttarā
 indriyabhāvanā ghānaviññeyyesu gandhesu.
      [859] Puna caparaṁ ānanda bhikkhuno jivhāya rasaṁ sāyitvā
 uppajjati manāpaṁ uppajjati amanāpaṁ uppajjati manāpāmanāpaṁ.
 So evaṁ pajānāti uppannaṁ kho me idaṁ manāpaṁ uppannaṁ amanāpaṁ
 uppannaṁ manāpāmanāpaṁ tañca kho saṅkhataṁ oḷārikaṁ paṭicca
 samuppannaṁ etaṁ santaṁ etaṁ paṇītaṁ yadidaṁ upekkhāti. Tassa
 taṁ uppannaṁ manāpaṁ uppannaṁ amanāpaṁ uppannaṁ manāpāmanāpaṁ
 nirujjhati upekkhā saṇṭhāti. Seyyathāpi ānanda balavā puriso
 jivhagge kheḷapiṇḍaṁ saṁyūhitvā appakasirena vammeyya 2- evameva
 kho ānanda yassakassaci evaṁ sīghaṁ evaṁ tuvaṭaṁ evaṁ appakasirena
 uppannaṁ manāpaṁ uppannaṁ amanāpaṁ uppannaṁ manāpāmanāpaṁ nirujjhati
 upekkhā saṇṭhāti ayaṁ vuccatānanda ariyassa vinaye anuttarā
 indriyabhāvanā jivhāviññeyyesu rasesu.
      [860] Puna caparaṁ ānanda bhikkhuno kāyena phoṭṭhabbaṁ phusitvā
 uppajjati manāpaṁ uppajjati amanāpaṁ uppajjati manāpāmanāpaṁ.
 So evaṁ pajānāti uppannaṁ kho me idaṁ manāpaṁ uppannaṁ amanāpaṁ

  *  *  *  *  *  *
  Footnote:1 Ma. padumapalāse. 2 Ma. Yu. vameyya.
-------------------------------------------------
[page 545]
 Uppannaṁ manāpāmanāpaṁ tañca kho saṅkhataṁ oḷārikaṁ paṭicca
 samuppannaṁ etaṁ santaṁ etaṁ paṇītaṁ yadidaṁ upekkhāti. Tassa taṁ
 uppannaṁ manāpaṁ uppannaṁ amanāpaṁ uppannaṁ manāpāmanāpaṁ nirujjhati
 upekkhā saṇṭhāti. Seyyathāpi ānanda balavā puriso sammiñjitaṁ
 vā bāhaṁ pasāreyya pasāritaṁ vā bāhaṁ sammiñjeyya evameva
 kho ānanda yassakassaci evaṁ sīghaṁ evaṁ tuvaṭaṁ evaṁ appakasirena
 uppannaṁ manāpaṁ uppannaṁ amanāpaṁ uppannaṁ manāpāmanāpaṁ nirujjhati
 upekkhā saṇṭhāti ayaṁ vuccatānanda ariyassa vinaye anuttarā
 indriyabhāvanā kāyaviññeyyesu phoṭṭhabbesu.
      [861] Puna caparaṁ ānanda bhikkhuno manasā dhammaṁ viññāya
 uppajjati manāpaṁ uppajjati amanāpaṁ uppajjati manāpāmanāpaṁ.
 So evaṁ pajānāti uppannaṁ kho me idaṁ manāpaṁ uppannaṁ amanāpaṁ
 uppannaṁ manāpāmanāpaṁ tañca kho saṅkhataṁ oḷārikaṁ paṭicca
 samuppannaṁ etaṁ santaṁ etaṁ paṇītaṁ yadidaṁ upekkhāti. Tassa
 taṁ uppannaṁ manāpaṁ uppannaṁ amanāpaṁ uppannaṁ manāpāmanāpaṁ
 nirujjhati upekkhā saṇṭhāti. Seyyathāpi ānanda balavā puriso
 divasaṁ santatte ayokaṭāhe 1- dve vā tīṇi vā udakaphusitāni
 nipāteyya dandho ānanda udakaphusitānaṁ nipāto atha kho taṁ
 khippameva parikkhayaṁ pariyādānaṁ gaccheyya evameva kho ānanda
 yassakassaci evaṁ sīghaṁ evaṁ tuvaṭaṁ evaṁ appakasirena uppannaṁ manāpaṁ

  *  *  *  *  *  *
  Footnote:1 Yu. ayothāle..
-------------------------------------------------
[page 546]
 Uppannaṁ amanāpaṁ uppannaṁ manāpāmanāpaṁ nirujjhati upekkhā
 saṇṭhāti ayaṁ vuccatānanda ariyassa vinaye anuttarā indriyabhāvanā
 manoviññeyyesu dhammesu. Evaṁ kho ānanda ariyassa
 vinaye anuttarā indriyabhāvanā hoti.
      [862] Kathañcānanda sekho hoti pāṭipado. Idhānanda
 bhikkhuno cakkhunā rūpaṁ disvā uppajjati manāpaṁ uppajjati amanāpaṁ
 uppajjati < PTS. M III , 301 >manāpāmanāpaṁ. So tena uppannena manāpena uppannena
 amanāpena uppannena manāpāmanāpena aṭṭiyati harāyati jigucchati.
 Sotena saddaṁ sutvā ... Ghānena gandhaṁ ghāyitvā ... Jivhāya rasaṁ
 sāyitvā ... Kāyena phoṭṭhabbaṁ phusitvā ... Manasā dhammaṁ viññāya
 uppajjati manāpaṁ uppajjati amanāpaṁ uppajjati manāpāmanāpaṁ.
 So tena uppannena manāpena uppannena amanāpena uppannena
 manāpāmanāpena aṭṭiyati harāyati jigucchati. Evaṁ 1- kho ānanda
 sekho hoti pāṭipado.
      [863] Kathañcānanda ariyo hoti bhāvitindriyo. Idhānanda
 bhikkhuno cakkhunā rūpaṁ disvā uppajjati manāpaṁ uppajjati amanāpaṁ
 uppajjati manāpāmanāpaṁ. So sace ākaṅkhati paṭikkūle appaṭikkūlasaññī
 vihareyyanti appaṭikkūlasaññī tattha viharati. Sace
 ākaṅkhati appaṭikkūle paṭikkūlasaññī vihareyyanti paṭikkūlasaññī
 tattha viharati. Sace ākaṅkhati paṭikkūle ca appaṭikkūle ca appaṭikkūlasaññī

  *  *  *  *  *  *
  Footnote:1 Yu. evameva kho.
-------------------------------------------------
[page 547]
 Vihareyyanti appaṭikkūlasaññī tattha viharati. Sace
 ākaṅkhati appaṭikkūle ca paṭikkūle ca paṭikkūlasaññī vihareyyanti
 paṭikkūlasaññī tattha viharati. Sace ākaṅkhati paṭikkūlañca
 appaṭikkūlañca tadubhayaṁ abhinivajjetvā upekkhako vihareyyaṁ sato
 sampajānoti upekkhako tattha viharati sato sampajāno.
      [864] Puna caparaṁ ānanda bhikkhuno sotena saddaṁ sutvā ...
 Ghānena gandhaṁ ghāyitvā ... Jivhāya rasaṁ sāyitvā ... Kāyena phoṭṭhabbaṁ
 phusitvā ... Manasā dhammaṁ viññāya uppajjati manāpaṁ uppajjati
 amanāpaṁ uppajjati manāpāmanāpaṁ. So sace ākaṅkhati paṭikkūle
 appaṭikkūlasaññī vihareyyanti appaṭikkūlasaññī tattha viharati.
 Sace ākaṅkhati appaṭikkūle paṭikkūlasaññī vihareyyanti paṭikkūlasaññī
 tattha viharati. Sace ākaṅkhati paṭikkūle ca appaṭikkūle ca
 appaṭikkūlasaññī vihareyyanti appaṭikkūlasaññī tattha viharati.
 Sace < PTS. M III , 302 >ākaṅkhati appaṭikkūle ca paṭikkūle ca paṭikkūlasaññī
 vihareyyanti paṭikkūlasaññī tattha viharati. Sace ākaṅkhati paṭikkūlañca
 appaṭikkūlañca tadubhayaṁ 1- abhinivajjetvā upekkhako vihareyyaṁ
 sato sampajānoti upekkhako tattha viharati sato sampajāno.
 Evaṁ kho ānanda ariyo hoti bhāvitindriyo.
      [865] Iti kho ānanda desitā mayā ariyassa vinaye anuttarā
 indriyabhāvanā desito sekho pāṭipado desito ariyo bhāvitindriyo

  *  *  *  *  *  *
  Footnote:1 Ma. tadubhayampi.
-------------------------------------------------
[page 548]
 Yaṁ 1- ānanda satthārā karaṇīyaṁ sāvakānaṁ hitesinā
 anukampakena anukampaṁ upādāya kataṁ vo taṁ mayā etāni ānanda
 rukkhamūlāni etāni suññāgārāni jhāyathānanda mā pamādattha
 mā pacchā vippaṭisārino ahuvattha ayaṁ vo amhākaṁ anusāsanīti.
      Idamavoca bhagavā attamano āyasmā ānando bhagavato
 bhāsitaṁ abhinandīti.
                   Indriyabhāvanāsuttaṁ niṭṭhitaṁ dasamaṁ.
                      Saḷāyatanavaggo pañcamo.
                          --------
                           Tassuddānaṁ
           anāthapiṇḍiko channo puṇṇo nandakarāhulo
           chachakkaṁ saḷāyatanikaṁ nagaravindeyya suddhiko
           indriyabhāvanā cāpi vaggo ottarapañcamo.
                       Uparipaṇṇāsakaṁ niṭṭhitaṁ.
                          ---------

  *  *  *  *  *  *
  Footnote:1 Po. Ma. Yu. yaṁ kho.
-------------------------------------------------

[page 001]
                  Suttantapiṭake saṁyuttanikāyassa
                       dutiyo bhāgo
                         ------
                        nidānavaggo
            namo tassa bhagavato arahato sammāsambuddhassa.
                        Abhisamayasaṁyuttaṁ
                         -------
                      buddhavaggo paṭhamo
      [1] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
 Bhagavā etadavoca paṭiccasamuppādaṁ vo bhikkhave desissāmi taṁ
 suṇātha sādhukaṁ manasikarotha bhāsissāmīti. Evaṁ bhanteti kho te
 bhikkhū bhagavato paccassosuṁ.
      [2] Bhagavā etadavoca katamo ca bhikkhave paṭiccasamuppādo
 avijjāpaccayā bhikkhave saṅkhārā saṅkhārapaccayā viññāṇaṁ
 viññāṇapaccayā nāmarūpaṁ nāmarūpapaccayā saḷāyatanaṁ saḷāyatanapaccayā
 phasso phassapaccayā vedanā vedanāpaccayā taṇhā
 taṇhāpaccayā upādānaṁ upādānapaccayā bhavo bhavapaccayā
-------------------------------------------------
[page 002]
 Jāti jātipaccayā jarāmaraṇaṁ sokaparidevadukkhadomanassupāyāsā
 sambhavanti. Evametassa kevalassa dukkhakkhandhassa samudayo hoti.
 Ayaṁ vuccati bhikkhave paṭiccasamuppādo.
      [3] Avijjāya tveva asesavirāganirodhā saṅkhāranirodho
 saṅkhāranirodhā viññāṇanirodho viññāṇanirodhā nāmarūpanirodho
 nāmarūpanirodhā saḷāyatananirodho saḷāyatananirodhā phassanirodho
 phassanirodhā vedanānirodho vedanānirodhā taṇhānirodho taṇhānirodhā
 upādānanirodho upādānanirodhā bhavanirodho bhavanirodhā jātinirodho
 jātinirodhā jarāmaraṇaṁ sokaparidevadukkhadomanassupāyāsā nirujjhanti.
 Evametassa kevalassa dukkhakkhandhassa nirodho hotīti. Idamavoca
 bhagavā attamanā te bhikkhū bhagavato bhāsitaṁ abhinandunti.
 Paṭhamaṁ.
      [4] Sāvatthiyaṁ viharati ... Paṭiccasamupādaṁ vo bhikkhave desissāmi
 vibhajissāmi taṁ suṇātha sādhukaṁ manasikarotha bhāsissāmīti. Evaṁ
 bhanteti kho te bhikkhū bhagavato paccassosuṁ.
      [5] Bhagavā etadavoca katamo ca bhikkhave paṭiccasamuppādo
 avijjāpaccayā bhikkhave saṅkhārā saṅkhārapaccayā viññāṇaṁ
 viññāṇapaccayā nāmarūpaṁ nāmarūpapaccayā saḷāyatanaṁ saḷāyatanapaccayā
 phasso phassapaccayā vedanā vedanāpaccayā taṇhā
 taṇhāpaccayā upādānaṁ upādānapaccayā bhavo bhavapaccayā
-------------------------------------------------
[page 003]
 Jāti jātipaccayā jarāmaraṇaṁ sokaparidevadukkhadomanassupāyāsā
 sambhavanti. Evametassa kevalassa dukkhakkhandhassa samudayo hoti.
      [6] Katamañca bhikkhave jarāmaraṇaṁ. Yā tesaṁ tesaṁ sattānaṁ
 tamhi tamhi sattanikāye jarā jīraṇatā khaṇḍiccaṁ pāliccaṁ valittacatā
 āyuno saṁhāni indriyānaṁ paripāko ayaṁ vuccati jarā. Katamañca
 bhikkhave maraṇaṁ 1- yā 2- < PTS. S II , 3 >tesaṁ tesaṁ sattānaṁ tamhā tamhā sattanikāyā
 cuti cavanatā bhedo antaradhānaṁ maccu maraṇaṁ kālakiriyā khandhānaṁ bhedo
 kaḷevarassa nikkhepo jīvitindriyassa upacchedo 3- idaṁ vuccati maraṇaṁ.
 Iti ayañca jarā idaṁ ca maraṇaṁ idaṁ vuccati bhikkhave jarāmaraṇaṁ.
      [7] Katamā ca bhikkhave jāti. Yā tesaṁ tesaṁ sattānaṁ tamhi
 tamhi sattanikāye jāti sañjāti okkanti nibbatti abhinibbatti
 khandhānaṁ pātubhāvo āyatanānaṁ paṭilābho ayaṁ vuccati bhikkhave jāti.
      [8] Katamo ca bhikkhave bhavo. Tayome bhikkhave bhavā
 kāmabhavo rūpabhavo arūpabhavo ayaṁ vuccati bhikkhave bhavo.
      [9] Katamañca bhikkhave upādānaṁ cattārīmāni bhikkhave
 upādānāni kāmupādānaṁ diṭṭhupādānaṁ sīlabbattupādānaṁ
 attavādupādānaṁ idaṁ vuccati bhikkhave upādānaṁ.
      [10] Katamā ca bhikkhave taṇhā. Chayime bhikkhave taṇhākāyā
 rūpataṇhā saddataṇhā gandhataṇhā rasataṇhā phoṭṭhabbataṇhā
 dhammataṇhā ayaṁ vuccati bhikkhave taṇhā.

  *  *  *  *  *  *
  Footnote:1 Ma. Yu. idaṁ pāṭhatyaṁ natthi. 2 Yu. yaṁ. 3 Ma. Yu. idaṁ pāṭhadvayaṁ natthi.
 4 Ma. Yu. ayaṁ pāṭho natthi.
-------------------------------------------------
[page 004]
      [11] Katamā ca bhikkhave vedanā. Chayime bhikkhave vedanākāyā
 cakkhusamphassajā vedanā sotasamphassajā vedanā ghānasamphassajā
 vedanā jivhāsamphassajā vedanā kāyasamphassajā vedanā manosamphassajā
 vedanā ayaṁ vuccati bhikkhave vedanā.
      [12] Katamo ca bhikkhave phasso. Chayime bhikkhave phassakāyā
 cakkhusamphasso sotasamphasso ghānasamphasso jivhāsamphasso
 kāyasamphasso manosamphasso ayaṁ vuccati bhikkhave phasso.
      [13] Katamañca bhikkhave saḷāyatanaṁ. Cakkhvāyatanaṁ sotāyatanaṁ
 ghānāyatanaṁ jivhāyatanaṁ kāyāyatanaṁ manāyatanaṁ idaṁ vuccati bhikkhave
 saḷāyatanaṁ.
      [14] Katamañca bhikkhave nāmarūpaṁ. Vedanā saññā cetanā
 phasso manasikāro idaṁ vuccati nāmaṁ. Cattāro < PTS. S II , 4 >mahābhūtā
 catunnañca mahābhūtānaṁ upādāyarūpaṁ idaṁ vuccati rūpaṁ. Iti
 idañca nāmaṁ idañca rūpaṁ idaṁ vuccati bhikkhave nāmarūpaṁ.
      [15] Katamañca bhikkhave viññāṇaṁ chayime bhikkhave viññāṇakāyā
 cakkhuviññāṇaṁ sotaviññāṇaṁ ghānaviññāṇaṁ jivhāviññāṇaṁ
 kāyaviññāṇaṁ manoviññāṇaṁ idaṁ vuccati bhikkhave viññāṇaṁ.
      [16] Katame ca bhikkhave saṅkhārā tayome bhikkhave saṅkhārā
 kāyasaṅkhāro vacīsaṅkhāro cittasaṅkhāro ime vuccanti bhikkhave
 saṅkhārā.
-------------------------------------------------
[page 005]
      [17] Katamā ca bhikkhave avijjā yaṁ kho bhikkhave dukkhe
 aññāṇaṁ dukkhasamudaye aññāṇaṁ dukkhanirodhe aññāṇaṁ
 dukkhanirodhagāminiyā paṭipadāya aññāṇaṁ ayaṁ vuccati bhikkhave
 avijjā. Iti kho bhikkhave avijjāpaccayā saṅkhārā saṅkhārapaccayā
 viññāṇaṁ .pe. Evametassa kevalassa dukkhakkhandhassa samudayo hoti.
      [18] Avijjāya tveva asesavirāganirodhā saṅkhāranirodho
 saṅkhāranirodhā viññāṇanirodho .pe. Evametassa kevalassa
 dukkhakkhandhassa nirodho hotīti. Dutiyaṁ.
      [19] Sāvatthiyaṁ viharati ... Micchāpaṭipadañca vo bhikkhave
 desissāmi sammāpaṭipadañca taṁ suṇātha sādhukaṁ manasikarotha
 bhāsissāmīti. Evaṁ bhanteti kho te bhikkhū bhagavato paccassosuṁ.
      [20] Bhagavā etadavoca katamā ca bhikkhave micchāpaṭipadā
 avijjāpaccayā bhikkhave saṅkhārā saṅkhārapaccayā viññāṇaṁ .pe.
 Evametassa kevalassa dukkhakkhandhassa samudayo hoti 1-. Ayaṁ vuccati
 bhikkhave micchāpaṭipadā.
      [21] < PTS. S II , 5 >Katamā ca bhikkhave sammāpaṭipadā avijjāya tveva
 asesavirāganirodhā saṅkhāranirodho saṅkhāranirodhā viññāṇanirodho
 .pe. Evametassa kevalassa dukkhakkhandhassa nirodho hoti. Ayaṁ
 vuccati bhikkhave sammāpaṭipadāti. Tatiyaṁ.
      [22] Sāvatthiyaṁ viharati ... Vipassissa bhikkhave bhagavato arahato

  *  *  *  *  *  *
  Footnote:1 Yu. itisaddo dissati.
-------------------------------------------------
[page 006]
 Sammāsambuddhassa pubbeva sambodhā anabhisambuddhassa bodhisattasseva
 sato etadahosi kicchaṁ vatāyaṁ loko āpanno jāyati ca jiyyati ca
 miyyati ca cavati ca upapajjati ca atha ca panimassa dukkhassa nissaraṇaṁ
 nappajānāti jarāmaraṇassa kudassu 1- nāma imassa dukkhassa nissaraṇaṁ
 paññāyissati jarāmaraṇassāti.
      [23] Atha kho bhikkhave vipassissa bodhisattassa etadahosi
 kimhi nu kho sati jarāmaraṇaṁ hoti kiṁpaccayā jarāmaraṇanti.
 Atha kho bhikkhave vipassissa bodhisattassa yonisomanasikārā ahu
 paññāya abhisamayo jātiyā kho sati jarāmaraṇaṁ hoti jātipaccayā
 jarāmaraṇanti. Atha kho bhikkhave vipassissa bodhisattassa etadahosi
 kimhi nu kho sati jāti hoti kiṁpaccayā jātīti. Atha kho bhikkhave
 vipassissa bodhisattassa yonisomanasikārā ahu paññāya abhisamayo
 bhave kho sati jāti hoti bhavapaccayā jātīti. Atha kho bhikkhave
 vipassissa bodhisattassa etadahosi kimhi nu kho sati bhavo hoti
 kiṁpaccayā bhavoti. Atha kho bhikkhave vipassissa bodhisattassa
 yonisomanasikārā ahu paññāya abhisamayo upādāne kho sati
 bhavo hoti upādānapaccayā bhavoti. Atha kho bhikkhave vipassissa
 bodhisattassa etadahosi kimhi nu kho sati upādānaṁ hoti
 kiṁpaccayā upādānanti. Atha kho bhikkhave vipassissa bodhisattassa
 yonisomanasikārā < PTS. S II , 6 >ahu paññāya abhisamayo taṇhāya kho sati

  *  *  *  *  *  *
  Footnote:1 Ma. kudāssa. evamuparipi.
-------------------------------------------------
[page 007]
 Upādānaṁ hoti taṇhāpaccayā upādānanti. Atha kho bhikkhave
 vipassissa bodhisattassa etadahosi kimhi nu kho sati taṇhā hoti
 kiṁpaccayā taṇhāti. Atha kho bhikkhave vipassissa bodhisattassa
 yonisomanasikārā ahu paññāya abhisamayo vedanāya kho sati
 taṇhā hoti vedanāpaccayā taṇhāti. Atha kho bhikkhave
 vipassissa bodhisattassa etadahosi kimhi nu kho sati vedanā hoti
 kiṁpaccayā vedanāti. Atha kho bhikkhave vipassissa bodhisattassa
 yonisomanasikārā ahu paññāya abhisamayo phasse kho sati vedanā
 hoti phassapaccayā vedanāti. Atha kho bhikkhave vipassissa
 bodhisattassa etadahosi kimhi nu kho sati phasso hoti kiṁpaccayā
 phassoti. Atha kho bhikkhave vipassissa bodhisattassa yonisomanasikārā
 ahu paññāya abhisamayo saḷāyatane kho sati phasso hoti
 saḷāyatanapaccayā phassoti. Atha kho bhikkhave vipassissa bodhisattassa
 etadahosi kimhi nu kho sati saḷāyatanaṁ hoti kiṁpaccayā
 saḷāyatananti. Atha kho bhikkhave vipassissa bodhisattassa yonisomanasikārā
 ahu paññāya abhisamayo nāmarūpe kho sati saḷāyatanaṁ
 hoti nāmarūpapaccayā saḷāyatananti. Atha kho bhikkhave vipassissa
 bodhisattassa etadahosi kimhi nu kho sati nāmarūpaṁ hoti kiṁpaccayā
 nāmarūpanti. Atha kho bhikkhave vipassissa bodhisattassa yonisomanasikārā
 ahu paññāya abhisamayo viññāṇe kho sati nāmarūpaṁ
-------------------------------------------------
[page 008]
 Hoti viññāṇapaccayā nāmarūpanti. Atha kho bhikkhave vipassissa
 bodhisattassa etadahosi kimhi nu kho sati viññāṇaṁ hoti
 kiṁpaccayā viññāṇanti. Atha kho bhikkhave vipassissa bodhisattassa
 yonisomanasikārā ahu paññāya abhisamayo saṅkhāre kho sati
 viññāṇaṁ hoti saṅkhārapaccayā viññāṇanti. Atha kho bhikkhave
 vipassissa bodhisattassa etadahosi < PTS. S II , 7 >kimhi nu kho sati saṅkhārā
 honti kiṁpaccayā saṅkhārāti. Atha kho bhikkhave vipassissa
 bodhisattassa yonisomanasikārā ahu paññāya abhisamayo avijjāya
 kho sati saṅkhārā honti avijjāpaccayā saṅkhārāti. Iti
 hidaṁ avijjāpaccayā saṅkhārā saṅkhārapaccayā viññāṇaṁ .pe.
 Evametassa kevalassa dukkhakkhandhassa samudayo hoti. Samudayo
 samudayoti kho bhikkhave vipassissa bodhisattassa pubbe ananussutesu
 dhammesu cakkhuṁ udapādi ñāṇaṁ udapādi paññā udapādi vijjā
 udapādi āloko udapādi.
      [24] Atha kho bhikkhave vipassissa bodhisattassa etadahosi
 kimhi nu kho asati jarāmaraṇaṁ na hoti kissa nirodhā
 jarāmaraṇanirodhoti. Atha kho bhikkhave vipassissa bodhisattassa
 yonisomanasikārā ahu paññāya abhisamayo jātiyā kho asati jarāmaraṇaṁ
 na hoti jātinirodhā jarāmaraṇanirodhoti. Atha kho bhikkhave
 vipassissa bodhisattassa etadahosi kimhi nu kho asati jāti na
-------------------------------------------------
[page 009]
 Hoti kissa nirodhā jātinirodhoti. Atha kho bhikkhave vipassissa
 bodhisattassa yonisomanasikārā ahu paññāya abhisamayo bhave
 kho asati jāti na hoti bhavanirodhā jātinirodhoti [1]-. Atha kho
 bhikkhave vipassissa bodhisattassa etadahosi kimhi nu kho asati
 bhavo na hoti kissa nirodhā bhavanirodhoti. Atha kho bhikkhave
 vipassissa bodhisattassa yonisomanasikārā ahu paññāya abhisamayo
 upādāne kho asati bhavo na hoti upādānanirodhā bhavanirodhoti.
 Atha kho bhikkhave vipassissa bodhisattassa etadahosi kimhi nu
 kho asati upādānaṁ na hoti kissa nirodhā upādānanirodhoti.
 Atha kho bhikkhave vipassissa bodhisattassa yonisomanasikārā ahu
 paññāya abhisamayo taṇhāya kho asati upādānaṁ na hoti
 taṇhānirodhā upādānanirodhoti. < PTS. S II , 8 >Atha kho bhikkhave vipassissa
 bodhisattassa etadahosi kimhi nu kho asati taṇhā na hoti
 kissa nirodhā taṇhānirodhoti. Atha kho bhikkhave vipassissa
 bodhisattassa yonisomanasikārā ahu paññāya abhisamayo vedanāya
 kho asati taṇhā na hoti vedanānirodhā taṇhānirodhoti.
 Atha kho bhikkhave vipassissa bodhisattassa etadahosi kimhi nu
 kho asati vedanā na hoti kissa nirodhā vedanānirodhoti.
 Atha kho bhikkhave vipassissa bodhisattassa yonisomanasikārā ahu
 paññāya abhisamayo phasse kho asati vedanā na hoti

  *  *  *  *  *  *
  Footnote:1 Yu. hoti.
-------------------------------------------------
[page 010]
 Phassanirodhā vedanānirodhoti. Atha kho bhikkhave vipassissa bodhisattassa
 etadahosi kimhi nu kho asati phasso na hoti kissa nirodhā
 phassanirodhoti. Atha kho bhikkhave vipassissa bodhisattassa yonisomanasikārā
 ahu paññāya abhisamayo saḷāyatane kho asati phasso
 na hoti saḷāyatananirodhā phassanirodhoti. Atha kho bhikkhave
 vipassissa bodhisattassa etadahosi kimhi nu kho asati saḷāyatanaṁ
 na hoti kissa nirodhā saḷāyatananirodhoti. Atha kho bhikkhave
 vipassissa bodhisattassa yonisomanasikārā ahu paññāya abhisamayo
 nāmarūpe kho asati saḷāyatanaṁ na hoti nāmarūpanirodhā saḷāyatananirodhoti.
 Atha kho bhikkhave vipassissa bodhisattassa etadahosi
 kimhi nu kho asati nāmarūpaṁ na hoti kissa nirodhā nāmarūpanirodhoti.
 Atha kho bhikkhave vipassissa bodhisattassa yonisomanasikārā
 ahu paññāya abhisamayo viññāṇe kho asati nāmarūpaṁ
 na hoti viññāṇanirodhā nāmarūpanirodhoti. Atha kho bhikkhave
 vipassissa bodhisattassa etadahosi kimhi nu kho asati viññāṇaṁ
 na hoti kissa nirodhā viññāṇanirodhoti. Atha kho bhikkhave
 vipassissa bodhisattassa yonisomanasikārā ahu paññāya abhisamayo
 saṅkhāre 1- kho asati viññāṇaṁ na hoti saṅkhāranirodhā viññāṇanirodhoti.
 Atha kho bhikkhave vipassissa bodhisattassa etadahosi
 kimhi nu kho asati saṅkhārā na honti kissa nirodhā saṅkhāranirodhoti.

  *  *  *  *  *  *
  Footnote:1 Ma. Yu. saṅkhāresu.
-------------------------------------------------
[page 011]
 Atha kho bhikkhave vipassissa bodhisattassa yonisomanasikārā
 ahu paññāya abhisamayo avijjāya kho asati saṅkhārā
 na honti avijjānirodhā saṅkhāranirodhoti. Iti hīdaṁ avijjānirodhā
 saṅkhāranirodho saṅkhāranirodhā viññāṇanirodho .pe. Evametassa
 kevalassa dukkhakkhandhassa nirodho hoti 1-. Nirodho nirodhoti kho
 bhikkhave vipassissa bodhisattassa pubbe ananussutesu dhammesu cakkhuṁ
 udapādi ñāṇaṁ upādi paññā udapādi vijjā upādi āloko
 udapādīti. Catutthaṁ.
      [25] Sattannaṁpi buddhānaṁ evaṁ vitthāretabbo 2-. Sikhissa
 bhikkhave bhagavato arahato sammāsambuddhassa ... Vessabhussa bhikkhave
 bhagavato arahato sammāsambuddhassa ... Kakusandhassa bhikkhave bhagavato
 arahato sammāsambuddhassa ... Konāgamanassa bhikkhave bhagavato arahato
 sammāsambuddhassa ... Kassapassa bhikkhave bhagavato arahato
 sammāsambuddhassa ....
      [26] < PTS. S II , 10 >Pubbeva me bhikkhave sambodhā anabhisambuddhassa
 bodhisattasseva sato etadahosi kicchaṁ vatāyaṁ loko āpanno jāyati
 ca jiyyati ca miyyati ca cavati ca upapajjati ca atha ca panimassa
 dukkhassa nissaraṇaṁ nappajānāti jarāmaraṇassa kudassu nāma imassa
 dukkhassa nissaraṇaṁ paññāyissati jarāmaraṇassāti. Tassa mayhaṁ
 bhikkhave etadahosi kimhi nu kho sati jarāmaraṇaṁ hoti kiṁpaccayā

  *  *  *  *  *  *
  Footnote:1 Ma. itisaddo dissati. 2 Yu. peyyālo.
-------------------------------------------------
[page 012]
 Jarāmaraṇanti. Tassa mayhaṁ bhikkhave yonisomanasikārā ahu paññāya
 abhisamayo jātiyā kho sati jarāmaraṇaṁ hoti jātipaccayā
 jarāmaraṇanti. Tassa mayhaṁ bhikkhave etadahosi kimhi nu kho
 sati jāti hoti .pe. Bhavo ... Upādānaṁ ... Taṇhā ... Vedanā ...
 Phasso ... Saḷāyatanaṁ ... Nāmarūpaṁ ... Viññāṇaṁ ... Saṅkhārā honti
 kiṁpaccayā saṅkhārāti. Tassa mayhaṁ bhikkhave yonisomanasikārā
 ahu paññāya abhisamayo avijjāya kho sati saṅkhārā honti
 avijjāpaccayā saṅkhārāti. Iti hidaṁ avijjāpaccayā saṅkhārā
 saṅkhārapaccayā viññāṇaṁ .pe. Evametassa kevalassa dukkhakkhandhassa
 samudayo hoti. Samudayo samudayoti kho me bhikkhave pubbe
 ananussutesu dhammesu cakkhuṁ udapādi ñāṇaṁ udapādi paññā
 udapādi vijjā udapādi āloko udapādi.
      [27] Tassa mayhaṁ bhikkhave etadahosi kimhi nu kho asati
 jarāmaraṇaṁ na hoti kissa nirodhā jarāmaraṇanirodhoti. Tassa
 mayhaṁ bhikkhave yonisomanasikārā ahu paññāya abhisamayo jātiyā
 kho asati jarāmaraṇaṁ na hoti jātinirodhā jarāmaraṇanirodhoti.
 Tassa mayhaṁ bhikkhave etadahosi kimhi nu < PTS. S II , 11 >kho asati jāti na
 hoti .pe. Bhavo ... Upādānaṁ ... Taṇhā ... Vedanā ... Phasso ...
 Saḷāyatanaṁ ... Nāmarūpaṁ ... Viññāṇaṁ ... Saṅkhārā na honti kissa
 nirodhā saṅkhāranirodhoti. Tassa mayhaṁ bhikkhave yonisomanasikārā
-------------------------------------------------
[page 013]
 Ahu paññāya abhisamayo avijjāya kho asati saṅkhārā na honti
 avijjānirodhā saṅkhāranirodhoti. Iti hidaṁ avijjānirodhā saṅkhāranirodho
 saṅkhāranirodhā viññāṇanirodho .pe. Evametassa kevalassa
 dukkhakkhandhassa nirodho hoti. Nirodho nirodhoti kho me bhikkhave
 pubbe ananussutesu dhammesu cakkhuṁ udapādi ñāṇaṁ udapādi paññā
 udapādi vijjā udapādi āloko udapādīti. Dasamaṁ.
                     Buddhavaggo paṭhamo.
                      Tassa uddānaṁ bhavati
                desanāvibhaṅgaṁ paṭipadañca 1-
                vipassī sikhī ca vessabhū
                kakusandho konāgamano ca 2- kassapo
                mahāsakyamunī 3- ca gotamoti 4-.
                      ------------

  *  *  *  *  *  *
  Footnote:1 Ma. desanāvibhaṅgapaṭipadā ca. Yu. ... paṭipadā ca. 2 Ma. Yu. casaddo natthi.
 3 Ma. Yu. mahāsakyamuni. 4 Yu. gotamanti.
-------------------------------------------------
[page 014]
                     Āhāravaggo dutiyo
      [28] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Cattārome bhikkhave āhārā
 bhūtānaṁ vā sattānaṁ ṭhitiyā sambhavesīnaṁ vā anuggahāya. Katame
 cattāro. Kavaḷīkāro 1- āhāro oḷāriko vā sukhumo vā
 phasso dutiyo manosañcetanā tatiyā viññāṇaṁ catutthaṁ.
 Ime kho bhikkhave cattāro āhārā bhūtānaṁ vā sattānaṁ ṭhitiyā
 sambhavesīnaṁ vā anuggahāya.
      [29] Ime ca 2- bhikkhave cattāro āhārā kiṁnidānā kiṁsamudayā
 kiṁjātikā kiṁpabhavā. Ime cattāro āhārā taṇhānidānā
 taṇhāsamudayā taṇhājātikā taṇhāpabhavā. Taṇhā cāyaṁ bhikkhave
 kiṁnidānā kiṁsamudayā kiṁjātikā kiṁpabhavā. Taṇhā vedanānidānā
 vedanāsamudayā vedanājātikā vedanāpabhavā. Vedanā cāyaṁ bhikkhave
 kiṁnidānā kiṁsamudayā kiṁjātikā kiṁpabhavā. Vedanā phassanidānā
 phassasamudayā phassajātikā phassapabhavā. Phasso cāyaṁ bhikkhave
 kiṁnidāno kiṁsamudayo kiṁjātiko kiṁpabhavo. Phasso saḷāyatananidāno
 saḷāyatanasamudayo saḷāyatanajātiko saḷāyatanapabhavo. Saḷāyatanañcidaṁ
 bhikkhave kiṁnidānaṁ kiṁsamudayaṁ kiṁjātikaṁ kiṁpabhavaṁ. Saḷāyatanaṁ nāmarūpanidānaṁ
 nāmarūpasamudayaṁ nāmarūpajātikaṁ nāmarūpapabhavaṁ. Nāmarūpañcidaṁ bhikkhave

  *  *  *  *  *  *
  Footnote:1 Ma. kabaḷīkāro. Yu. kabaḷiṁkāro. evamuparipi. 2 Ma. casaddo natthi.
-------------------------------------------------
[page 015]
 Kiṁnidānaṁ kiṁsamudayaṁ kiṁjātikaṁ kiṁpabhavaṁ. Nāmarūpaṁ viññāṇanidānaṁ
 viññāṇasamudayaṁ viññāṇajātikaṁ viññāṇapebhavaṁ. Viññāṇañcidaṁ
 bhikkhave kiṁnidānaṁ kiṁsamudayaṁ kiṁjātikaṁ kiṁpabhavaṁ. Viññāṇaṁ saṅkhāranidānaṁ
 saṅkhārasamudayaṁ saṅkhārajātikaṁ saṅkhārapabhavaṁ. Saṅkhārā cime
 bhikkhave kiṁnidānā kiṁsamudayā kiṁjātikā kiṁpabhavā. Saṅkhārā
 avijjānidānā avijjāsamudayā avijjājātikā avijjāpabhavā. Iti kho
 bhikkhave avijjāpaccayā saṅkhārā saṅkhārapaccayā viññāṇaṁ .pe.
 Evametassa kevalassa dukkhakkhandhassa samudayo hoti.
      [30] Avijjāya tveva asesavirāganirodhā saṅkhāranirodho
 saṅkhāranirodhā viññāṇanirodho .pe. Evametassa kevalassa
 dukkhakkhandhassa nirodho hotīti. Paṭhamaṁ.
      [31] Sāvatthiyaṁ viharati ... < PTS. S II , 13 >Cattārome bhikkhave āhārā bhūtānaṁ
 vā sattānaṁ ṭhitiyā sambhavesīnaṁ vā anuggahāya. Katame cattāro.
 Kavaḷīkāro āhāro oḷāriko vā sukhumo vā phasso dutiyo
 manosañcetanā tatiyā viññāṇaṁ catutthaṁ. Ime kho bhikkhave
 cattāro āhārā bhūtānaṁ vā sattānaṁ ṭhitiyā sambhavesīnaṁ vā
 anuggahāyāti.
      [32] Evaṁ vutte āyasmā moliyaphagguno bhagavantaṁ etadavoca
 ko nu kho bhante viññāṇāhāraṁ āhāretīti. No kallo
 pañhoti bhagavā avoca āhāretīti ahaṁ na vadāmi āhāretīti
-------------------------------------------------
[page 016]
 Cāhaṁ vadeyyaṁ tatrassa kallo pañho ko nu kho bhante
 āhāretīti evañcāhaṁ na vadāmi evaṁ maṁ avadantaṁ yo
 evaṁ puccheyya kissa nu kho bhante viññāṇāhāroti esa
 kallo pañho tatra kallaṁ veyyākaraṇaṁ viññāṇāhāro
 āyatiṁ punabbhavābhinibbattiyā [1]- tasmiṁ bhūte sati saḷāyatanaṁ saḷāyatanapaccayā
 phassoti.
      [33] Ko nu kho bhante phusatīti. No kallo pañhoti
 bhagavā avoca phusatīti ahaṁ na vadāmi phusatīti cāhaṁ vadeyyaṁ
 tatrassa kallo pañho ko nu kho bhante phusatīti evañcāhaṁ
 na vadāmi evaṁ maṁ avadantaṁ yo evaṁ puccheyya kiṁpaccayā
 nu kho bhante phassoti esa kallo pañho tatra kallaṁ
 veyyākaraṇaṁ saḷāyatanapaccayā phasso phassapaccayā vedanāti.
      [34] Ko nu kho bhante vedayatīti 2-. No kallo pañhoti
 bhagavā avoca vedayatīti ahaṁ na vadāmi vedayatīti cāhaṁ vadeyyaṁ
 tatrassa kallo pañho ko nu kho bhante vedayatīti evañcāhaṁ
 na vadāmi evaṁ maṁ avadantaṁ yo evaṁ puccheyya kiṁpaccayā
 nu kho bhante vedanāti esa kallo pañho tatra kallaṁ
 veyyākaraṇaṁ phassapaccayā vedanā vedanāpaccayā taṇhāti.
      [35] Ko nu kho bhante taṇhīyatīti 3-. No kallo pañhoti
 bhagavā avoca taṇhīyatīti ahaṁ na vadāmi < PTS. S II , 14 >taṇhīyatīti cāhaṁ

  *  *  *  *  *  *
  Footnote:1 Ma. Yu. paccayo. 2 Yu. vediyatīti. evamuparipi.
 3 Ma. Yu. tassatīti. evamuparipi.
-------------------------------------------------
[page 017]
 Vadeyyaṁ tatrassa kallo pañho ko nu kho bhante taṇhīyatīti
 evañcāhaṁ na vadāmi evaṁ maṁ avadantaṁ yo evaṁ puccheyya
 kiṁ paccayā nu kho bhante taṇhāti esa kallo pañho
 tatra kallaṁ veyyākaraṇaṁ vedanāpaccayā taṇhā taṇhāpaccayā
 upādānanti.
      [36] Ko nu kho bhante upādiyatīti. No kallo pañhoti
 bhagavā avoca upādiyatīti ahaṁ na vadāmi upādiyatīti cāhaṁ
 vadeyyaṁ tatrassa kallo pañho ko nu kho bhante upādiyatīti
 evañcāhaṁ na vadāmi evaṁ maṁ avadantaṁ yo evaṁ puccheyya
 kiṁpaccayā nu kho bhante upādānanti esa kallo pañho
 tatra kallaṁ veyyākaraṇaṁ taṇhāpaccayā upādānaṁ upādānapaccayā
 bhavoti .pe. Evametassa kevalassa dukkhakkhandhassa
 samudayo hoti.
      [37] Channaṁ tveva phagguna phassāyatanānaṁ asesavirāganirodhā
 phassanirodho phassanirodhā vedanānirodho vedanānirodhā taṇhānirodho
 taṇhānirodhā upādānanirodho upādānanirodhā bhavanirodho
 bhavanirodhā jātinirodho jātinirodhā jarāmaraṇaṁ sokaparidevadukkha-
 domanassupāyāsā nirujjhanti. Evametassa kevalassa
 dukkhakkhandhassa nirodho hotīti. Dutiyaṁ.
      [38] Sāvatthiyaṁ viharati ... Ye hi keci bhikkhave samaṇā vā
-------------------------------------------------
[page 018]
 Brāhmaṇā vā jarāmaraṇaṁ nappajānanti jarāmaraṇasamudayaṁ nappajānanti
 jarāmaraṇanirodhaṁ nappajānanti jarāmaraṇanirodhagāminīpaṭipadaṁ
 nappajānanti. Jātiṁ .pe. Bhavaṁ ... Upādānaṁ ... Taṇhaṁ ...
 Vedanaṁ ... Phassaṁ ... Saḷāyatanaṁ ... Nāmarūpaṁ ... Viññāṇaṁ ... Saṅkhāre
 nappajānanti saṅkhārasamudayaṁ nappajānanti saṅkhāranirodhaṁ nappajānanti
 saṅkhāranirodhagāminīpaṭipadaṁ nappajānanti. < PTS. S II , 15 >Na mete bhikkhave samaṇā
 vā brāhmaṇā vā samaṇesu vā samaṇasammatā brāhmaṇesu vā
 brāhmaṇasammatā na ca pana te āyasmanto sāmaññatthaṁ vā
 brāhmaññatthaṁ 1- vā diṭṭheva dhamme sayaṁ abhiññā sacchikatvā
 upasampajja viharanti.
      [39] Ye ca kho keci bhikkhave samaṇā vā brāhmaṇā vā
 jarāmaraṇaṁ pajānanti jarāmaraṇasamudayaṁ pajānanti jarāmaraṇanirodhaṁ
 pajānanti jarāmaraṇanirodhagāminīpaṭipadaṁ pajānanti. Jātiṁ .pe.
 Bhavaṁ ... Upādānaṁ ... Taṇhaṁ ... Vedanaṁ ... Phassaṁ ... Saḷāyatanaṁ ...
 Nāmarūpaṁ ... Viññāṇaṁ ... Saṅkhāre pajānanti saṅkhārasamudayaṁ pajānanti
 saṅkhāranirodhaṁ pajānanti saṅkhāranirodhagāminīpaṭipadaṁ pajānanti. Te
 khome bhikkhave samaṇā vā brāhmaṇā vā samaṇesu ceva
 samaṇasammatā brāhmaṇesu ca brāhmaṇasammatā te ca panāyasmanto
 sāmaññatthañca brāhmaññatthañca diṭṭheva dhamme sayaṁ abhiññā
 sacchikatvā upasampajja viharantīti. Tatiyaṁ.

  *  *  *  *  *  *
  Footnote:1 Ma. Yu. brahmaññatthaṁ. evamuparipi.
-------------------------------------------------
[page 019]
      [40] Sāvatthiyaṁ viharati ... Ye hi keci bhikkhave samaṇā vā
 brāhmaṇā vā ime dhamme nappajānanti imesaṁ dhammānaṁ samudayaṁ
 nappajānanti imesaṁ dhammānaṁ nirodhaṁ nappajānanti imesaṁ dhammānaṁ
 nirodhagāminīpaṭipadaṁ nappajānanti. Katame dhamme nappajānanti
 katamesaṁ dhammānaṁ samudayaṁ nappajānanti katamesaṁ dhammānaṁ nirodhaṁ
 nappajānanti katamesaṁ dhammānaṁ nirodhagāminīpaṭipadaṁ nappajānanti.
 Jarāmaraṇaṁ nappajānanti jarāmaraṇasamudayaṁ nappajānanti jarāmaraṇanirodhaṁ
 nappajānanti jarāmaraṇanirodhagāminīpaṭipadaṁ nappajānanti.
 Jātiṁ .pe. Bhavaṁ ... Upādānaṁ ... Taṇhaṁ ... Vedanaṁ ... Phassaṁ ...
 Saḷāyatanaṁ ... Nāmarūpaṁ ... Viññāṇaṁ ... Saṅkhāre nappajānanti saṅkhāra-
 samudayaṁ nappajānanti saṅkhāranirodhaṁ nappajānanti saṅkhāranirodhagāminīpaṭipadaṁ
 nappajānanti. Ime dhamme nappajānanti imesaṁ dhammānaṁ
 samudayaṁ nappajānanti imesaṁ dhammānaṁ < PTS. S II , 16 >nirodhaṁ nappajānanti imesaṁ
 dhammānaṁ nirodhagāminīpaṭipadaṁ nappajānanti. Na mete bhikkhave
 samaṇā vā brāhmaṇā vā samaṇesu vā samaṇasammatā brāhmaṇesu
 vā brāhmaṇasammatā na ca pana te āyasmanto sāmaññatthaṁ
 vā brāhmaññatthaṁ vā diṭṭheva dhamme sayaṁ abhiññā sacchikatvā
 upasampajja viharanti.
      [41] Ye ca kho keci bhikkhave samaṇā vā brāhmaṇā vā
 ime dhamme pajānanti imesaṁ dhammānaṁ samudayaṁ pajānanti imesaṁ
-------------------------------------------------
[page 020]
 Dhammānaṁ nirodhaṁ pajānanti imesaṁ dhammānaṁ nirodhagāminīpaṭipadaṁ
 pajānanti. Katame dhamme pajānanti katamesaṁ dhammānaṁ samudayaṁ
 pajānanti katamesaṁ dhammānaṁ nirodhaṁ pajānanti katamesaṁ dhammānaṁ
 nirodhagāminīpaṭipadaṁ pajānanti. Jarāmaraṇaṁ pajānanti jarāmaraṇasamudayaṁ
 pajānanti jarāmaraṇanirodhaṁ pajānanti jarāmaraṇanirodhagāminīpaṭipadaṁ
 pajānanti. Jātiṁ .pe. Bhavaṁ ... Upādānaṁ ... Taṇhaṁ ...
 Vedanaṁ ... Phassaṁ ... Saḷāyatanaṁ ... Nāmarūpaṁ ... Viññāṇaṁ ... Saṅkhāre
 pajānanti saṅkhārasamudayaṁ pajānanti saṅkhāranirodhaṁ pajānanti saṅkhāra-
 nirodhagāminīpaṭipadaṁ pajānanti. Ime dhamme pajānanti imesaṁ dhammānaṁ
 samudayaṁ pajānanti imesaṁ dhammānaṁ nirodhaṁ pajānanti imesaṁ dhammānaṁ
 nirodhagāminīpaṭipadaṁ pajānanti. Te khome bhikkhave samaṇā vā
 brāhmaṇā vā samaṇesu ceva samaṇasammatā brāhmaṇesu ca
 brāhmaṇasammatā te ca panāyasmanto sāmaññatthañca brāhmaññatthañca
 diṭṭheva dhamme sayaṁ abhiññā sacchikatvā upasampajja
 viharantīti. Catutthaṁ.
      [42] Sāvatthiyaṁ viharati ... < PTS. S II , 17 >Atha kho āyasmā kaccānagotto 1-
 yena bhagavā tenupasaṅkami upasaṅkamitvā bhagavantaṁ abhivādetvā
 ekamantaṁ nisīdi. Ekamantaṁ nisinno kho āyasmā kaccānagotto
 bhagavantaṁ etadavoca sammādiṭṭhi sammādiṭṭhīti bhante vuccati
 kittāvatā nu kho bhante sammādiṭṭhi hotīti.

  *  *  *  *  *  *
  Footnote:1 Yu. kaccāyanagotto. evamuparipi.
-------------------------------------------------
[page 021]
      [43] Dvayanissito khoyaṁ kaccāna 1- loko yebhuyyena
 atthitañceva natthitañca. Lokasamudayaṁ ca 2- kho kaccāna yathābhūtaṁ
 sammappaññāya passato yā loke natthitā sā na hoti.
 Lokanirodhaṁ kho kaccāna yathābhūtaṁ sammappaññāya passato yā
 loke atthitā sā na hoti. Upāyupādānābhinivesavinibandho 3-
 khvāyaṁ kaccāna loko yebhuyyena tañcāyaṁ upāyupādānaṁ cetaso
 adhiṭṭhānaṁ abhinivesānusayaṁ na upeti na upādiyati nādhiṭṭhāti attā
 meti. Dukkhameva uppajjamānaṁ uppajjati dukkhaṁ nirujjhamānaṁ
 nirujjhatīti na kaṅkhati na vicikicchati. Aparappaccayā ñāṇamevassa ettha
 hoti. Ettāvatā kho kaccāna sammādiṭṭhi hoti.
      [44] Sabbamatthīti kho kaccāna ayameko anto sabbaṁ natthīti
 ayaṁ dutiyo anto. Ete te kaccāna ubho ante anupagamma
 majjhena tathāgato dhammaṁ deseti avijjāpaccayā saṅkhārā
 saṅkhārapaccayā viññāṇaṁ .pe. Evametassa kevalassa dukkhakkhandhassa
 samudayo hoti. Avijjāya tveva asesavirāganirodhā saṅkhāranirodho
 saṅkhāranirodhā viññāṇanirodho .pe. Evametassa kevalassa
 dukkhakkhandhassa nirodho hotīti. Pañcamaṁ.
      [45] < PTS. S II , 18 >Sāvatthiyaṁ viharati ... Atha kho aññataro bhikkhu yena
 bhagavā tenupasaṅkami upasaṅkamitvā bhagavantaṁ abhivādetvā ekamantaṁ
 nisīdi. Ekamantaṁ nisinno kho so bhikkhu bhagavantaṁ etadavoca

  *  *  *  *  *  *
  Footnote:1 Yu. kaccāyana. evamuparipi. 2 Ma. Yu. casaddo natthi. 3 Ma. upayupā ....
-------------------------------------------------
[page 022]
 Dhammakathiko dhammakathikoti bhante vuccati kittāvatā nu kho bhante
 dhammakathiko hotīti.
      [46] Jarāmaraṇassa ce bhikkhu nibbidāya virāgāya nirodhāya
 dhammaṁ deseti dhammakathiko bhikkhūti alaṁ vacanāya. Jarāmaraṇassa
 ce bhikkhu nibbidāya virāgāya nirodhāya paṭipanno hoti
 dhammānudhammapaṭipanno bhikkhūti alaṁ vacanāya. Jarāmaraṇassa ce bhikkhu
 nibbidā virāgā nirodhā anupādā vimutto hoti diṭṭhadhammanibbānappatto
 bhikkhūti alaṁ vacanāya. Jātiyā ce bhikkhu .pe.
 Bhavassa ce bhikkhu ... Upādānassa ce bhikkhu ... Taṇhāya ce
 bhikkhu ... Vedanāya ce bhikkhu ... Phassassa ce bhikkhu ... Saḷāyatanassa
 ce bhikkhu ... Nāmarūpassa ce bhikkhu ... Viññāṇassa ce bhikkhu ...
 Saṅkhārānañce bhikkhu ... Avijjāya ce bhikkhu nibbidāya virāgāya
 nirodhāya dhammaṁ deseti dhammakathiko bhikkhūti alaṁ vacanāya.
 Avijjāya ce bhikkhu nibbidāya virāgāya nirodhāya paṭipanno hoti
 dhammānudhammapaṭipanno bhikkhūti alaṁ vacanāya. Avijjāya ce bhikkhu
 nibbidā virāgā nirodhā anupādā vimutto hoti diṭṭhadhammanibbānappatto
 bhikkhūti alaṁ vacanāyāti. Chaṭṭhaṁ.
      [47] Evamme sutaṁ ekaṁ samayaṁ bhagavā rājagahe viharati
 veḷuvane kalandakanivāpe. < PTS. S II , 19 >Atha kho bhagavā pubbaṇhasamayaṁ nivāsetvā
 pattacīvaramādāya rājagahe 1- piṇḍāya pāvisi. Addasā kho acelo

  *  *  *  *  *  *
  Footnote:1 Ma. Yu. rājagahaṁ.
-------------------------------------------------
[page 023]
 Kassapo bhagavantaṁ dūratova āgacchantaṁ disvāna yena bhagavā
 tenupasaṅkami upasaṅkamitvā bhagavatā saddhiṁ sammodi sammodanīyaṁ
 kathaṁ sārāṇīyaṁ vītisāretvā ekamantaṁ aṭṭhāsi.
      [48] Ekamantaṁ ṭhito kho acelo kassapo bhagavantaṁ etadavoca
 puccheyyāma mayaṁ bhavantaṁ gotamaṁ kañcideva 1- desaṁ sace no bhavaṁ
 gotamo okāsaṁ karoti pañhassa veyyākaraṇāyāti. Akālo
 kho tāva kassapa pañhassa antaragharaṁ paviṭṭhamhāti. Dutiyaṁpi
 kho acelo kassapo bhagavantaṁ etadavoca puccheyyāma mayaṁ
 bhavantaṁ gotamaṁ kañcideva desaṁ sace no bhavaṁ gotamo okāsaṁ
 karoti pañhassa veyyākaraṇāyāti. Akālo kho tāva kassapa
 pañhassa antaragharaṁ paviṭṭhamhāti. Tatiyaṁpi kho .pe.
 Paviṭṭhamhāti.
      [49] Evaṁ vutte acelo kassapo bhagavantaṁ etadavoca na
 kho pana mayaṁ bhavantaṁ gotamaṁ bahudeva pucchitukāmāti. Puccha
 kassapa yadākaṅkhasīti. Kiṁ nu kho bho gotama sayaṁkataṁ dukkhanti.
 Mā hevaṁ kassapāti bhagavā avoca. Kiṁ pana bho gotama parakataṁ
 dukkhanti. Mā hevaṁ kassapāti bhagavā avoca. Kiṁ nu kho
 bho gotama sayaṁkatañca parakatañca dukkhanti. Mā hevaṁ kassapāti
 bhagavā avoca. < PTS. S II , 20 >Kiṁ pana bho gotama asayaṁkāraṁ aparakāraṁ adhicca
 samuppannaṁ dukkhanti. Mā hevaṁ kassapāti bhagavā avoca. Kiṁ

  *  *  *  *  *  *
  Footnote:1 Yu. kiñcideva. evamuparipi.
-------------------------------------------------
[page 024]
 Nu kho bho gotama natthi dukkhanti. Na kho kassapa natthi dukkhaṁ
 atthi kho kassapa dukkhanti. Tenahi bhavaṁ gotamo dukkhaṁ na
 jānāti na passatīti. Na khvāhaṁ kassapa dukkhaṁ na jānāmi na
 passāmi jānāmi khvāhaṁ kassapa dukkhaṁ passāmi khvāhaṁ kassapa
 dukkhanti. Kiṁ nu kho bho gotama sayaṁkataṁ dukkhanti iti puṭṭho samāno
 mā hevaṁ kassapāti vadesi kiṁ pana bho gotama parakataṁ dukkhanti
 iti puṭṭho samāno mā hevaṁ kassapāti vadesi kiṁ nu kho bho
 gotama sayaṁkatañca parakatañca dukkhanti iti puṭṭho samāno mā
 hevaṁ kassapāti vadesi kiṁ pana bho gotama asayaṁkāraṁ aparakāraṁ
 adhicca samuppannaṁ dukkhanti iti puṭṭho samāno mā hevaṁ
 kassapāti vadesi kiṁ nu kho bho gotama natthi dukkhanti iti puṭṭho
 samāno na kho kassapa natthi dukkhaṁ atthi kho kassapa dukkhanti
 vadesi tenahi bhavaṁ gotamo dukkhaṁ na jānāti na passatīti iti
 puṭṭho samāno na khvāhaṁ kassapa dukkhaṁ na jānāmi na passāmi
 jānāmi khvāhaṁ kassapa dukkhaṁ passāmi khvāhaṁ kassapa dukkhanti
 vadesi ācikkhatu ca me bhante bhagavā dukkhaṁ desetu ca me
 bhante bhagavā dukkhanti.
      [50] So karoti so paṭisaṁvedayatīti kho kassapa ādito sato
 sayaṁkataṁ dukkhanti iti vadaṁ sassataṁ etaṁ pareti. Añño karoti
 añño paṭisaṁvedayatīti kho kassapa vedanābhitunnassa sato parakataṁ
-------------------------------------------------
[page 025]
 Dukkhanti iti vadaṁ ucchedaṁ etaṁ pareti. Ete te kassapa ubho
 ante anupagamma majjhena tathāgato dhammaṁ deseti avijjāpaccayā
 saṅkhārā saṅkhārapaccayā viññāṇaṁ .pe. Evametassa kevalassa
 dukkhakkhandhassa samudayo hoti. Avijjāya tveva < PTS. S II , 21 >asesavirāganirodhā
 saṅkhāranirodho saṅkhāranirodhā viññāṇanirodho .pe. Evametassa
 kevalassa dukkhakkhandhassa nirodho hotīti.
      [51] Evaṁ vutte acelo kassapo bhagavantaṁ etadavoca
 abhikkantaṁ bhante abhikkantaṁ bhante seyyathāpi bhante nikkujjitaṁ
 vā ukkujjeyya .pe. Cakkhumanto rūpāni dakkhantīti 1- evameva
 bhagavatā anekapariyāyena dhammo pakāsito esāhaṁ bhante bhagavantaṁ
 saraṇaṁ gacchāmi dhammañca bhikkhusaṅghañca labheyyāhaṁ bhante bhagavato
 santike pabbajjaṁ labheyyaṁ upasampadanti. Yo kho kassapa
 aññatitthiyapubbo imasmiṁ dhammavinaye ākaṅkhati pabbajjaṁ ākaṅkhati
 upasampadaṁ so cattāro māse parivasati catunnaṁ māsānaṁ accayena
 parivutthaparivāsaṁ 2- āraddhacittā bhikkhū ākaṅkhamānā 3- pabbājenti
 upasampādenti bhikkhubhāvāya apica mayā puggalavemattatā vinītāti 4-.
 Sace bhante aññatitthiyapubbā imasmiṁ dhammavinaye ākaṅkhantā
 pabbajjaṁ ākaṅkhantā upasampadaṁ cattāro māse parivasanti catunnaṁ
 māsānaṁ accayena parivutthaparivāse āraddhacittā bhikkhū ākaṅkhamānā
 pabbājenti upasampādenti bhikkhubhāvāya ahaṁ cattāri vassāni

  *  *  *  *  *  *
  Footnote:1 Yu. dakkhintīti. evamuparipi. 2-3 Ma. idaṁ pāṭhadvayaṁ natthi. evamuparipi.
 4 Ma. Yu. viditāti.
-------------------------------------------------
[page 026]
 Parivasissāmi catunnaṁ vassānaṁ accayena parivutthaparivāsaṁ āraddhacittā
 bhikkhū pabbājentu upasampādentu bhikkhubhāvāyāti.
      [52] Alattha kho acelo kassapo bhagavato santike pabbajjaṁ
 alattha upasampadaṁ. Acirūpasampanno ca panāyasmā kassapo
 eko vūpakaṭṭho appamatto ātāpī pahitatto viharanto nacirasseva
 yassatthāya kulaputtā sammadeva agārasmā anagāriyaṁ pabbajanti
 tadanuttaraṁ brahmacariyapariyosānaṁ diṭṭheva dhamme sayaṁ abhiññā
 sacchikatvā upasampajja vihāsi khīṇā jāti vusitaṁ brahmacariyaṁ kataṁ
 karaṇīyaṁ nāparaṁ itthattāyāti abbhaññāsi. Aññataro ca
 panāyasmā kassapo arahaṁ ahosīti. Sattamaṁ.
      [53] Sāvatthiyaṁ viharati ... Atha kho timbarukkho 1- paribbājako
 yena bhagavā tenupasaṅkami upasaṅkamitvā bhagavatā saddhiṁ sammodi
 sammodanīyaṁ kathaṁ sārāṇīyaṁ vītisāretvā ekamantaṁ nisīdi.
      [54] Ekamantaṁ nisinno kho timbarukkho paribbājako bhagavantaṁ
 etadavoca kiṁ nu kho bho gotama sayaṁkataṁ sukhadukkhanti. Mā
 hevaṁ timbarukkhāti bhagavā avoca. Kiṁ pana bho gotama parakataṁ
 sukhadukkhanti. Mā hevaṁ timbarukkhāti bhagavā avoca. Kiṁ nu kho
 bho gotama sayaṁkatañca parakatañca sukhadukkhanti. Mā hevaṁ
 timbarukkhāti bhagavā avoca. Kiṁ pana bho gotama asayaṁkāraṁ aparakāraṁ
 adhicca samuppannaṁ sukhadukkhanti. Mā hevaṁ timbarukkhāti bhagavā

  *  *  *  *  *  *
  Footnote:1 Ma. Yu. timbaruko. evamuparipi.
-------------------------------------------------
[page 027]
 Avoca. Kiṁ nu kho bho gotama natthi sukhadukkhanti. Na kho
 timbarukkha natthi sukhadukkhaṁ atthi kho timbarukkha sukhadukkhanti.
 Tenahi bhavaṁ gotamo sukhadukkhaṁ na jānāti na passatīti. Na khvāhaṁ
 timbarukkha sukhadukkhaṁ na jānāmi na passāmi jānāmi khvāhaṁ timbarukkha
 sukhadukkhaṁ passāmi khvāhaṁ timbarukkha sukhadukkhanti. Kiṁ nu kho bho
 gotama sayaṁkataṁ sukhadukkhanti iti puṭṭho samāno mā hevaṁ
 timbarukkhāti vadesi kiṁ pana bho gotama parakataṁ sukhadukkhanti iti
 puṭṭho samāno mā hevaṁ timbarukkhāti vadesi < PTS. S II , 23 >kiṁ nu kho bho
 gotama sayaṁkatañca parakatañca sukhadukkhanti iti puṭṭho samāno
 mā hevaṁ timbarukkhāti vadesi kiṁ pana bho gotama asayaṁkāraṁ
 aparakāraṁ adhicca samuppannaṁ sukhadukkhanti iti puṭṭho samāno mā
 hevaṁ timbarukkhāti vadesi kiṁ nu kho bho gotama natthi sukhadukkhanti
 iti puṭṭho samāno na kho timbarukkha natthi sukhadukkhaṁ atthi kho
 timbarukkha sukhadukkhanti vadesi tenahi bhavaṁ gotamo sukhadukkhaṁ
 na jānāti na passatīti iti puṭṭho samāno na khvāhaṁ timbarukkha
 sukhadukkhaṁ na jānāmi na passāmi jānāmi khvāhaṁ timbarukkha sukhadukkhaṁ
 passāmi khvāhaṁ timbarukkha sukhadukkhanti vadesi ācikkhatu ca me bhavaṁ
 gotamo sukhadukkhaṁ desetu ca me bhavaṁ gotamo sukhadukkhanti.
      [55] Sā vedanā so vedayatīti kho timbarukkha ādito sato
 sayaṁkataṁ sukhadukkhanti evañcāhaṁ 1- na vadāmi. Aññā vedanā añño

  *  *  *  *  *  *
  Footnote:1 Ma. Yu. evampāhaṁ. evamuparipi.
-------------------------------------------------
[page 028]
 Vedayatīti kho timbarukkha vedanābhitunnassa sato parakataṁ sukhadukkhanti
 evañcāhaṁ na vadāmi. Ete te timbarukkha ubho ante anupagamma
 majjhena tathāgato dhammaṁ deseti avijjāpaccayā saṅkhārā saṅkhārapaccayā
 viññāṇaṁ .pe. Evametassa kevalassa dukkhakkhandhassa
 samudayo hoti. Avijjāya tveva asesavirāganirodhā saṅkhāranirodho
 saṅkhāranirodhā viññāṇanirodho .pe. Evametassa kevalassa
 dukkhakkhandhassa nirodho hotīti.
      [56] Evaṁ vutte timbarukkho paribbājako bhagavantaṁ etadavoca
 abhikkantaṁ bho gotama abhikkantaṁ bho gotama .pe. Esāhaṁ
 bhante bhavantaṁ gotamaṁ saraṇaṁ gacchāmi dhammañca bhikkhusaṅghañca
 upāsakaṁ maṁ bhavaṁ gotamo dhāretu ajjatagge pāṇupetaṁ
 saraṇaṅgatanti. Aṭṭhamaṁ.
      [57] Sāvatthiyaṁ viharati ... Avijjānīvaraṇassa bhikkhave bālassa
 taṇhāya saṁyuttassa 1- < PTS. S II , 24 >evamayaṁ kāyo samudāgato iti ayañceva
 kāyo bahiddhā ca nāmarūpaṁ itthetaṁ dvayaṁ dvayaṁ paṭicca phasso
 saḷevāyatanāni yehi phuṭṭho bālo sukhadukkhaṁ paṭisaṁvedayati etesaṁ
 vā aññatarena. Avijjānīvaraṇassa bhikkhave paṇḍitassa taṇhāya
 saṁyuttassa evamayaṁ kāyo samudāgato iti ayañceva kāyo bahiddhā
 ca nāmarūpaṁ itthetaṁ dvayaṁ dvayaṁ paṭicca phasso saḷevāyatanāni yehi
 phuṭṭho paṇḍito sukhadukkhaṁ paṭisaṁvedayati etesaṁ vā aññatarena.

  *  *  *  *  *  *
  Footnote:1 Ma. Yu. sampayuttassa. evamuparipi.
-------------------------------------------------
[page 029]
      [58] Tatra bhikkhave ko viseso ko adhippāyaso 1- kinnānākaraṇaṁ
 paṇḍitassa bālenāti. Bhagavaṁmūlakā no bhante dhammā bhagavaṁnettikā
 bhagavaṁpaṭisaraṇā sādhu vata me bhante bhagavantaṁyeva paṭibhātu
 etassa bhāsitassa attho bhagavato sutvā bhikkhū dhāressantīti.
 Tenahi bhikkhave suṇātha sādhukaṁ manasikarotha bhāsissāmīti. Evaṁ
 bhanteti kho te bhikkhū bhagavato paccassosuṁ.
      [59] Bhagavā etadavoca yāya ca bhikkhave avijjāya nivutassa
 bālassa yāya ca taṇhāya saṁyuttassa ayaṁ kāyo samudāgato sā
 ceva avijjā bālassa appahīnā sā ca taṇhā aparikkhīṇā taṁ
 kissa hetu na hi bhikkhave bālo acari brahmacariyaṁ sammā
 dukkhakkhayāya tasmā bālo kāyassa bhedā kāyūpago hoti so
 kāyūpago samāno na parimuccati jātiyā jarāya maraṇena sokehi
 paridevehi dukkhehi domanassehi upāyāsehi na parimuccati dukkhasmāti
 vadāmi. Yāya ca bhikkhave avijjāya nivutassa paṇḍitassa yāya ca
 taṇhāya saṁyuttassa ayaṁ kāyo samudāgato sā ceva avijjā
 paṇḍitassa pahīnā sā ca taṇhā parikkhīṇā taṁ kissa hetu acari
 bhikkhave paṇḍito brahmacariyaṁ < PTS. S II , 25 >sammā dukkhakkhayāya tasmā paṇḍito
 kāyassa bhedā na kāyūpago hoti so akāyūpago samāno
 parimuccati jātiyā jarāya maraṇena sokehi paridevehi dukkhehi
 domanassehi upāyāsehi parimuccati dukkhasmāti vadāmi. Ayaṁ

  *  *  *  *  *  *
  Footnote:1 Yu. adhippāyo. evamuparipi.
-------------------------------------------------
[page 030]
 Kho bhikkhave viseso ayaṁ adhippāyaso idannānākaraṇaṁ paṇḍitassa
 bālena yadidaṁ brahmacariyavāsoti. Navamaṁ.
      [60] Sāvatthiyaṁ viharati ... Paṭiccasamuppādañca vo bhikkhave
 desessāmi paṭiccasamuppanne ca dhamme taṁ suṇātha sādhukaṁ
 manasikarotha bhāsissāmīti. Evaṁ bhanteti kho te bhikkhū bhagavato
 paccassosuṁ.
      [61] Bhagavā etadavoca katamo ca bhikkhave paṭiccasamuppādo
 jātipaccayā bhikkhave jarāmaraṇaṁ uppādā vā tathāgatānaṁ anuppādā
 vā tathāgatānaṁ ṭhitāva sā dhātu dhammaṭṭhitatā dhammaniyāmatā
 idappaccayatā taṁ tathāgato abhisambujjhati abhisameti abhisambujjhitvā
 abhisametvā ācikkhati deseti paññapeti 1- paṭṭhapeti vivarati vibhajati
 uttānīkaroti passathāti cāha. Jātipaccayā bhikkhave jarāmaraṇaṁ
 .pe. Bhavapaccayā bhikkhave jāti ... Upādānapaccayā bhikkhave bhavo ...
 Taṇhāpaccayā bhikkhave upādānaṁ ... Vedanāpaccayā bhikkhave taṇhā ...
 Phassapaccayā bhikkhave vedanā ... Saḷāyatanapaccayā bhikkhave phasso ...
 Nāmarūpapaccayā bhikkhave saḷāyatanaṁ ... Viññāṇapaccayā bhikkhave
 nāmarūpaṁ ... Saṅkhārapaccayā bhikkhave viññāṇaṁ ... Avijjāpaccayā bhikkhave
 saṅkhārā uppādā vā tathāgatānaṁ anuppādā vā tathāgatānaṁ
 ṭhitāva sā dhātu dhammaṭṭhitatā dhammaniyāmatā idappaccayatā taṁ
 tathāgato abhisambujjhati < PTS. S II , 26 >abhisameti abhisambujjhitvā abhisametvā

  *  *  *  *  *  *
  Footnote:1 Ma. Yu. paññāpeti. evamuparipi.
-------------------------------------------------
[page 031]
 Ācikkhati deseti paññapeti paṭṭhapeti vivarati vibhajati uttānīkaroti
 passathāti cāha. Avijjāpaccayā bhikkhave saṅkhārā. Iti kho
 bhikkhave yā tatra tathatā avitathatā anaññathatā idappaccayatā
 ayaṁ vuccati bhikkhave paṭiccasamuppādo.
      [62] Katame ca bhikkhave paṭiccasamuppannā dhammā jarāmaraṇaṁ
 bhikkhave aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ
 nirodhadhammaṁ. Jāti bhikkhave aniccā saṅkhatā paṭiccasamuppannā
 khayadhammā vayadhammā virāgadhammā nirodhadhammā. Bhavo
 bhikkhave anicco saṅkhato paṭiccasamuppanno khayadhammo vayadhammo
 virāgadhammo nirodhadhammo. Upādānaṁ bhikkhave .pe. Taṇhā
 bhikkhave ... Vedanā bhikkhave ... Phasso bhikkhave ... Saḷāyatanaṁ
 bhikkhave ... Nāmarūpaṁ bhikkhave ... Viññāṇaṁ bhikkhave ... Saṅkhārā
 bhikkhave ... Avijjā bhikkhave aniccā saṅkhatā paṭiccasamuppannā khayadhammā
 vayadhammā virāgadhammā nirodhadhammā. Ime vuccanti bhikkhave
 paṭiccasamuppannā dhammā.
      [63] Yato kho bhikkhave ariyasāvakassa ayañca paṭiccasamuppādo
 ime ca paṭiccasamuppannā dhammā yathābhūtaṁ sammappaññāya sudiṭṭhā
 honti sova 1- pubbantaṁ vā upadhāvissati ahosiṁ nu khvāhaṁ
 atītamaddhānaṁ nanu kho ahosiṁ atītamaddhānaṁ kiṁ nu kho ahosiṁ
 atītamaddhānaṁ kathaṁ nu kho ahosiṁ atītamaddhānaṁ kiṁ hutvā kiṁ

  *  *  *  *  *  *
  Footnote:1 Ma. Yu. so vata.
-------------------------------------------------
[page 032]
 Ahosiṁ nu khvāhaṁ atītamaddhānanti aparantaṁ vā upadhāvissati
 bhavissāmi nu khvāhaṁ anāgatamaddhānaṁ nanu kho bhavissāmi < PTS. S II , 27 >anāgatamaddhānaṁ
 kiṁ nu kho bhavissāmi anāgatamaddhānaṁ kathaṁ nu kho
 bhavissāmi anāgatamaddhānaṁ kiṁ hutvā kiṁ bhavissāmi nu khvāhaṁ
 anāgatamaddhānanti etarahi vā paccuppannaṁ addhānaṁ ajjhattaṁ
 kathaṁkathī bhavissati ahaṁ nu khosmi no nu khosmi kiṁ nu khosmi
 kathaṁ nu khosmi ayaṁ nu kho satto kuto āgato so kuhiṁ
 gāmī 1- bhavissatīti netaṁ ṭhānaṁ vijjati taṁ kissa hetu tathā hi
 bhikkhave ariyasāvakassa ayañca paṭiccasamuppādo ime ca paṭiccasamuppannā
 dhammā yathābhūtaṁ sammappaññāya sudiṭṭhāti. Dasamaṁ.
                     Āhāravaggo dutiyo.
                        Tassa uddānaṁ
          āhāraphaggunañceva 2- dve ca samaṇabrāhmaṇā
          kaccānagottaṁ 3- dhammakathikaṁ acelaṁ timbarukkhena ca
          bālapaṇḍitañceva 4- dasamo paccayena cāti.
                      ------------

  *  *  *  *  *  *
  Footnote:1 Ma. gamissatīti. 2 Ma. Yu. āhāraṁ phagguno ceva. 3 Yu. kaccāyanagotto.
 4 Ma. bālapaṇḍitato ceva. Yu. bālena paṇḍito ceva.
-------------------------------------------------
[page 033]
                      Dasabalavaggo tatiyo
      [64] Sāvatthiyaṁ viharati ... Dasabalasamannāgato bhikkhave tathāgato
 catūhi ca vesārajjehi samannāgato āsabhaṇṭhānaṁ paṭijānāti parisāsu
 sīhanādaṁ nadati brahmacakkaṁ pavatteti < PTS. S II , 28 >iti rūpaṁ iti rūpassa samudayo
 iti rūpassa atthaṅgamo iti vedanā iti vedanāya samudayo iti
 vedanāya atthaṅgamo iti saññā iti saññāya samudayo iti
 saññāya atthaṅgamo iti saṅkhārā iti saṅkhārānaṁ samudayo iti
 saṅkhārānaṁ atthaṅgamo iti viññāṇaṁ iti viññāṇassa samudayo
 iti viññāṇassa atthaṅgamo iti imasmiṁ sati idaṁ hoti
 imassuppādā idaṁ uppajjati imasmiṁ asati idaṁ na hoti imassa
 nirodhā idaṁ nirujjhati yadidaṁ avijjāpaccayā saṅkhārā saṅkhārapaccayā
 viññāṇaṁ .pe. Evametassa kevalassa dukkhakkhandhassa
 samudayo hoti. Avijjāya tveva asesavirāganirodhā saṅkhāranirodho
 saṅkhāranirodhā viññāṇanirodho .pe. Evametassa kevalassa
 dukkhakkhandhassa nirodho hotīti. Paṭhamaṁ.
      [65] Sāvatthiyaṁ viharati ... Dasabalasamannāgato bhikkhave tathāgato
 catūhi ca vesārajjehi samannāgato āsabhaṇṭhānaṁ paṭijānāti parisāsu
 sīhanādaṁ nadati brahmacakkaṁ pavatteti iti rūpaṁ iti rūpassa samudayo
 iti rūpassa atthaṅgamo iti vedanā iti vedanāya samudayo iti
-------------------------------------------------
[page 034]
 Vedanāya atthaṅgamo iti saññā iti saññāya samudayo iti
 saññāya atthaṅgamo iti saṅkhārā iti saṅkhārānaṁ samudayo iti
 saṅkhārānaṁ atthaṅgamo iti viññāṇaṁ iti viññāṇassa samudayo
 iti viññāṇassa atthaṅgamo iti imasmiṁ sati idaṁ hoti
 imassuppādā idaṁ uppajjati imasmiṁ asati idaṁ na hoti imassa
 nirodhā idaṁ nirujjhati yadidaṁ avijjāpaccayā saṅkhārā saṅkhārapaccayā
 viññāṇaṁ .pe. Evametassa kevalassa dukkhakkhandhassa
 samudayo hoti. Avijjāya tveva asesavirāganirodhā saṅkhāranirodho
 saṅkhāranirodhā viññāṇanirodho .pe. Evametassa kevalassa
 dukkhakkhandhassa nirodho hoti.
      [66] Evaṁ svākkhāto bhikkhave mayā dhammo uttāno vivaṭo
 pakāsito chinnapilotiko. Evaṁ svākkhāte kho bhikkhave mayā
 dhamme uttāne vivaṭe pakāsite chinnapilotike alameva
 saddhāpabbajitena kulaputtena viriyaṁ ārabhituṁ kāmaṁ taco ca nahāru ca
 aṭṭhi ca avasissatu sarīre upasussatu maṁsalohitaṁ yantaṁ purisathāmena
 purisaviriyena purisaparakkamena pattabbaṁ na taṁ apāpuṇitvā purisassa 1-
 viriyassa saṇṭhānaṁ bhavissatīti. < PTS. S II , 29 >Dukkhaṁ bhikkhave kusīto viharati vokiṇṇo
 pāpakehi akusalehi dhammehi mahantañca sadatthaṁ parihāpeti.
 Āraddhaviriyo ca kho bhikkhave sukhaṁ viharati pavivitto pāpakehi
 akusalehi dhammehi mahantañca sadatthaṁ paripūreti. Na bhikkhave

  *  *  *  *  *  *
  Footnote:1 Ma. Yu. ayaṁ pāṭho natthi.
-------------------------------------------------
[page 035]
 Hīnena aggassa patti hoti aggena ca kho [1]- aggassa patti
 hoti. Maṇḍapeyyamidaṁ bhikkhave brahmacariyaṁ satthā sammukhībhūto.
      [67] Tasmātiha bhikkhave viriyaṁ ārabhatha appattassa pattiyā
 anadhigatassa adhigamāya asacchikatassa sacchikiriyāya evaṁ no ayaṁ
 amhākaṁ pabbajjā avaṁkatā 2- avañjhā bhavissati saphalā saudrayā
 yesaṁ 3- mayaṁ paribhuñjāma cīvarapiṇḍapātasenāsanagilānapaccayabhesajjaparikkhāraṁ
 tesaṁ te kārā amhesu mahapphalā bhavissanti mahānisaṁsāti
 evaṁ hi vo bhikkhave sikkhitabbaṁ. Attatthaṁ vā hi bhikkhave
 sampassamānena alameva appamādena sampādetuṁ. Paratthaṁ vā hi bhikkhave
 sampassamānena alameva appamādena sampādetuṁ. Ubhayatthaṁ vā hi
 bhikkhave sampassamānena alameva appamādena sampādetunti. Dutiyaṁ.
      [68] Sāvatthiyaṁ viharati ... Jānatohaṁ bhikkhave passato āsavānaṁ
 khayaṁ vadāmi no ajānato no apassato. Kiñca bhikkhave
 jānato kiṁ passato āsavānaṁ khayo hoti. Iti rūpaṁ iti rūpassa
 samudayo iti rūpassa atthaṅgamo .pe. Iti vedanā .pe.
 Iti saññā .pe. Iti saṅkhārā .pe. Iti viññāṇaṁ iti
 viññāṇassa samudayo iti viññāṇassa atthaṅgamoti. Evaṁ kho
 bhikkhave jānato evaṁ passato āsavānaṁ khayo hoti.
      [69] < PTS. S II , 30 >Yampi taṁ bhikkhave khayasmiṁ khaye ñāṇaṁ tampi 4- saupanisaṁ
 vadāmi no anupanisaṁ. Kā ca bhikkhave khaye ñāṇassa upanisā.

  *  *  *  *  *  *
  Footnote:1 Ma. Yu. bhikkhave. 2 Ma. Yu. ayaṁ pāṭho natthi. 3 Ma. yesañca. Yu. yesañhi.
 4 Yu. taṁ.
-------------------------------------------------
[page 036]
 Vimuttītissa vacanīyaṁ. Vimuttimpahaṁ 1- bhikkhave saupanisaṁ vadāmi no
 anupanisaṁ. Kā ca bhikkhave vimuttiyā upanisā. Virāgotissa vacanīyaṁ.
 Virāgampahaṁ bhikkhave saupanisaṁ vadāmi no anupanisaṁ. Kā ca
 bhikkhave virāgassa upanisā. Nibbidātissa vacanīyaṁ. Nibbidampahaṁ
 bhikkhave saupanisaṁ vadāmi no anupanisaṁ. Kā ca bhikkhave
 nibbidāya upanisā. Yathābhūtañāṇadassanantissa vacanīyaṁ.
 Yathābhūtañāṇadassanampahaṁ bhikkhave saupanisaṁ vadāmi no anupanisaṁ.
 Kā ca bhikkhave yathābhūtañāṇadassanassa upanisā. Samādhītissa
 vacanīyaṁ. Samādhimpahaṁ bhikkhave saupanisaṁ vadāmi no anupanisaṁ.
 Kā ca bhikkhave samādhissa upanisā. Sukhantissa vacanīyaṁ. Sukhampahaṁ
 bhikkhave saupanisaṁ vadāmi no anupanisaṁ. Kā ca bhikkhave sukhassa
 upanisā. Passaddhītissa vacanīyaṁ. Passaddhimpahaṁ bhikkhave saupanisaṁ
 vadāmi no anupanisaṁ. Kā ca bhikkhave passaddhiyā upanisā.
 Pītītissa vacanīyaṁ. Pītimpahaṁ bhikkhave saupanisaṁ vadāmi no anupanisaṁ.
 Kā ca bhikkhave pītiyā upanisā. Pāmujjantissa vacanīyaṁ. Pāmujjampahaṁ
 bhikkhave saupanisaṁ vadāmi no anupanisaṁ. Kā ca bhikkhave
 pāmujjassa upanisā. Saddhātissa vacanīyaṁ. Saddhampahaṁ bhikkhave
 saupanisaṁ vadāmi no anupanisaṁ. < PTS. S II , 31 >Kā ca bhikkhave saddhāya upanisā.
 Dukkhantissa vacanīyaṁ. Dukkhampahaṁ bhikkhave saupanisaṁ vadāmi no
 anupanisaṁ. Kā ca bhikkhave dukkhassa upanisā. Jātītissa vacanīyaṁ.

  *  *  *  *  *  *
  Footnote:1 Ma. Yu. vimuttimpāhaṁ. evamīdisesu padesu.
-------------------------------------------------
[page 037]
 Jātimpahaṁ bhikkhave saupanisaṁ vadāmi no anupanisaṁ. Kā ca
 bhikkhave jātiyā upanisā. Bhavotissa vacanīyaṁ. Bhavampahaṁ bhikkhave
 saupanisaṁ vadāmi no anupanisaṁ. Kā ca bhikkhave bhavassa upanisā.
 Upādānantissa vacanīyaṁ. Upādānampahaṁ bhikkhave saupanisaṁ vadāmi
 no anupanisaṁ. Kā ca bhikkhave upādānassa upanisā. Taṇhātissa
 vacanīyaṁ. Taṇhampahaṁ bhikkhave saupanisaṁ vadāmi no anupanisaṁ.
 Kā ca bhikkhave taṇhāya upanisā. Vedanātissa vacanīyaṁ .pe.
 Phassotissa vacanīyaṁ ... Saḷāyatanantissa vacanīyaṁ ... Nāmarūpantissa
 vacanīyaṁ ... Viññāṇantissa vacanīyaṁ ... Saṅkhārātissa vacanīyaṁ. Saṅkhārepahaṁ
 bhikkhave saupanise vadāmi no anupanise. Kā ca bhikkhave
 saṅkhārānaṁ upanisā. Avijjātissa vacanīyaṁ. Iti kho bhikkhave
 avijjūpanisā saṅkhārā saṅkhārūpanisaṁ viññāṇaṁ viññāṇūpanisaṁ
 nāmarūpaṁ nāmarūpūpanisaṁ saḷāyatanaṁ saḷāyatanūpaniso phasso phassūpanisā
 vedanā vedanūpanisā taṇhā taṇhūpanisaṁ upādānaṁ upādānūpaniso
 bhavo bhavūpanisā jāti jātūpanisaṁ dukkhaṁ dukkhūpanisā
 saddhā saddhūpanisaṁ pāmujjaṁ pāmujjūpanisā pīti pītūpanisā
 passaddhi passaddhūpanisaṁ sukhaṁ sukhūpaniso samādhi samādhūpanisaṁ
 yathābhūtañāṇadassanaṁ yathābhūtañāṇadassanūpanisā < PTS. S II , 32 >nibbidā nibbidūpaniso
 virāgo virāgūpanisā vimutti vimuttūpanisaṁ khaye ñāṇaṁ.
      [70] Seyyathāpi bhikkhave upari pabbate thullaphusitake deve
-------------------------------------------------
[page 038]
 Vassante taṁ udakaṁ yathāninnaṁ pavattamānaṁ pabbatakandarapadarasākhā
 paripūreti pabbatakandarapadarasākhā paripūrā kussubbhe 1- paripūrenti
 kussubbhā paripūrā mahāsobbhe paripūrenti mahāsobbhā paripūrā
 kunnadiyo paripūrenti kunnadiyo paripūrā mahānadiyo paripūrenti
 mahānadiyo paripūrā mahāsamuddaṁ [2]- paripūrenti evameva kho bhikkhave
 avijjūpanisā saṅkhārā saṅkhārūpanisaṁ viññāṇaṁ viññāṇūpanisaṁ
 nāmarūpaṁ nāmarūpūpanisaṁ saḷāyatanaṁ saḷāyatanūpaniso phasso
 phassūpanisā vedanā vedanūpanisā taṇhā taṇhūpanisaṁ upādānaṁ
 upādānūpaniso bhavo bhavūpanisā jāti jātūpanisaṁ dukkhaṁ
 dukkhūpanisā saddhā saddhūpanisaṁ pāmujjaṁ pāmujjūpanisā pīti
 pītūpanisā passaddhi passaddhūpanisaṁ sukhaṁ sukhūpaniso samādhi
 samādhūpanisaṁ yathābhūtañāṇadassanaṁ yathābhūtañāṇadassanūpanisā nibbidā
 nibbidūpaniso virāgo virāgūpanisā vimutti vimuttūpanisaṁ khaye
 ñāṇanti. Tatiyaṁ.
      [71] Rājagahe viharati veḷuvane ... Atha kho āyasmā sārīputto
 pubbaṇhasamayaṁ nivāsetvā pattacīvaramādāya rājagahaṁ piṇḍāya
 pāvisi. Atha kho āyasmato sārīputtassa etadahosi atippago
 kho tāva rājagahe piṇḍāya carituṁ yannūnāhaṁ yena aññatitthiyānaṁ
 paribbājakānaṁ ārāmo tenupasaṅkameyyanti. Atha kho āyasmā
 sārīputto yena aññatitthiyānaṁ < PTS. S II , 33 >paribbājakānaṁ ārāmo tenupasaṅkami

  *  *  *  *  *  *
  Footnote:1 Ma. kusobbhe. Yu. kusabbhe. evamuparipi. 2 Yu. sāgaraṁ.
-------------------------------------------------
[page 039]
 Upasaṅkamitvā tehi aññatitthiyehi paribbājakehi saddhiṁ sammodi
 sammodanīyaṁ kathaṁ sārāṇīyaṁ vītisāretvā ekamantaṁ nisīdi.
      [72] Ekamantaṁ nisinnaṁ kho āyasmantaṁ sārīputtaṁ te aññatitthiyā
 paribbājakā etadavocuṁ santāvuso sārīputta eke
 samaṇabrāhmaṇā kammavādā sayaṁkataṁ dukkhaṁ paññapenti. Santi
 panāvuso sārīputta eke samaṇabrāhmaṇā kammavādā parakataṁ
 dukkhaṁ paññapenti. Santāvuso sārīputta eke samaṇabrāhmaṇā
 kammavādā sayaṁkatañca parakatañca dukkhaṁ paññapenti. Santi
 panāvuso sārīputta eke samaṇabrāhmaṇā kammavādā asayaṁkāraṁ
 aparakāraṁ adhicca samuppannaṁ dukkhaṁ paññapenti. Idha panāvuso
 sārīputta samaṇo gotamo kiṁvādī kimakkhāyī kathaṁ byākaramānā ca
 mayaṁ vuttavādino ceva samaṇassa gotamassa assāma na ca samaṇaṁ
 gotamaṁ abhūtena abbhācikkheyyāma dhammassa cānudhammaṁ byākareyyāma
 na ca koci sahadhammiko vādānupāto gārayhaṁ ṭhānaṁ āgaccheyyāti.
      [73] Paṭiccasamuppannaṁ kho āvuso dukkhaṁ vuttaṁ bhagavatā kiṁ
 paṭicca phassaṁ paṭicca iti vadaṁ vuttavādī ceva bhagavato assa na
 ca bhagavantaṁ abhūtena abbhācikkheyya dhammassa cānudhammaṁ byākareyya
 na ca koci sahadhammiko vādānupāto gārayhaṁ ṭhānaṁ āgaccheyya.
 Tatrāvuso ye te samaṇabrāhmaṇā kammavādā sayaṁkataṁ dukkhaṁ
 paññapenti tadapi phassapaccayā. Yepi te .pe. Yepi te
-------------------------------------------------
[page 040]
 .pe. Yepi < PTS. S II , 34 >te samaṇabrāhmaṇā kammavādā asayaṁkāraṁ aparakāraṁ
 adhicca samuppannaṁ dukkhaṁ paññapenti tadapi phassapaccayā. Tatrāvuso
 ye te samaṇabrāhmaṇā kammavādā sayaṁkataṁ dukkhaṁ paññapenti te
 vata aññatra phassā paṭisaṁvedayantīti 1- netaṁ ṭhānaṁ vijjati. Yepi
 te samaṇabrāhmaṇā kammavādā parakataṁ dukkhaṁ paññapenti te
 vata aññatra phassā paṭisaṁvedayantīti netaṁ ṭhānaṁ vijjati. Yepi
 te samaṇabrāhmaṇā kammavādā sayaṁkatañca parakatañca dukkhaṁ
 paññapenti te vata aññatra phassā paṭisaṁvedayantīti netaṁ ṭhānaṁ
 vijjati. Yepi te samaṇabrāhmaṇā kammavādā asayaṁkāraṁ aparakāraṁ
 adhicca samuppannaṁ dukkhaṁ paññapenti te vata aññatra phassā
 paṭisaṁvedayantīti netaṁ ṭhānaṁ vijjatīti.
       [74] Assosi kho āyasmā ānando āyasmato sārīputtassa
 tehi aññatitthiyehi paribbājakehi saddhiṁ imaṁ kathāsallāpaṁ. Atha
 kho āyasmā ānando rājagahe piṇḍāya caritvā pacchābhattaṁ
 piṇḍapātapaṭikkanto yena bhagavā tenupasaṅkami upasaṅkamitvā
 bhagavantaṁ abhīvādetvā ekamantaṁ nisīdi. Ekamantaṁ nisinno kho
 āyasmā ānando yāvatako āyasmato sārīputtassa tehi
 aññatitthiyehi paribbājakehi saddhiṁ ahosi kathāsallāpo taṁ sabbaṁ
 bhagavato ārocesi.
      [75] Sādhu sādhu ānanda yathātaṁ sārīputto ca 2- sammā

  *  *  *  *  *  *
  Footnote:1 Ma. Yu. paṭisaṁvedissantīti. evamuparipi. 2 Ma. Yu. casaddo natthi.
 evamīdisesu ṭhānesu.
-------------------------------------------------
[page 041]
 Byākaramāno byākareyya. Paṭiccasamuppannaṁ kho ānanda dukkhaṁ vuttaṁ
 mayā kiṁ paṭicca phassaṁ paṭicca iti vadaṁ vuttavādī ceva me
 assa na ca maṁ abhūtena abbhācikkheyya dhammassa cānudhammaṁ byākareyya
 na ca koci sahadhammiko vādānupāto gārayhaṁ ṭhānaṁ āgaccheyya.
 Tatrānanda ye te samaṇabrāhmaṇā kammavādā sayaṁkataṁ dukkhaṁ
 paññapenti tadapi phassapaccayā. < PTS. S II , 35 >Yepi te .pe. Yepi te
 .pe. Yepi te samaṇabrāhmaṇā kammavādā asayaṁkāraṁ aparakāraṁ
 adhicca samuppannaṁ dukkhaṁ paññapenti tadapi phassapaccayā. Tatrānanda
 yepi te samaṇabrāhmaṇā kammavādā sayaṁkataṁ dukkhaṁ paññapenti
 te vata aññatra phassā paṭisaṁvedayantīti netaṁ ṭhānaṁ vijjati.
 Yepi te .pe. Yepi te .pe. Yepi te samaṇabrāhmaṇā
 kammavādā asayaṁkāraṁ aparakāraṁ adhicca samuppannaṁ dukkhaṁ paññapenti
 te vata aññatra phassā paṭisaṁvedayantīti netaṁ ṭhānaṁ vijjati.
      [76] Ekamidāhaṁ ānanda samayaṁ idheva rājagahe viharāmi
 veḷuvane kalandakanivāpe. Atha khvāhaṁ ānanda pubbaṇhasamayaṁ
 nivāsetvā pattacīvaramādāya rājagahaṁ 1- piṇḍāya pāvisiṁ. Tassa
 mayhaṁ ānanda etadahosi atippago kho tāva rājagahe piṇḍāya
 carituṁ yannūnāhaṁ yena aññatitthiyānaṁ paribbājakānaṁ ārāmo
 tenupasaṅkameyyanti. Atha khvāhaṁ ānanda yena aññatitthiyānaṁ
 paribbājakānaṁ ārāmo tenupasaṅkamiṁ upasaṅkamitvā tehi aññatitthiyehi

  *  *  *  *  *  *
  Footnote:1 Yu. rājagahe.
-------------------------------------------------
[page 042]
 Paribbājakehi saddhiṁ sammodiṁ sammodanīyaṁ kathaṁ sārāṇīyaṁ
 vītisāretvā ekamantaṁ nisīdiṁ. Ekamantaṁ nisinnaṁ kho maṁ ānanda
 te aññatitthiyā paribbājakā etadavocuṁ santāvuso gotama
 eke samaṇabrāhmaṇā kammavādā sayaṁkataṁ dukkhaṁ paññapenti
 santi panāvuso gotama eke samaṇabrāhmaṇā kammavādā parakataṁ
 dukkhaṁ paññapenti santāvuso gotama eke samaṇabrāhmaṇā
 kammavādā sayaṁkatañca parakatañca dukkhaṁ paññapenti santi
 panāvuso gotama eke samaṇabrāhmaṇā kammavādā asayaṁkāraṁ
 aparakāraṁ adhicca samuppannaṁ dukkhaṁ paññapenti. Idha no āyasmā
 gotamo kiṁvādī kimakkhāyī kathaṁ byākaramānā ca mayaṁ vuttavādino
 ceva āyasmato gotamassa assāma na ca āyasmantaṁ gotamaṁ
 abhūtena < PTS. S II , 36 >abbhācikkheyyāma dhammassa cānudhammaṁ byākareyyāma na
 ca koci sahadhammiko vādānupāto gārayhaṁ ṭhānaṁ āgaccheyyāti.
 Evaṁ vuttāhaṁ ānanda te aññatitthiye paribbājake etadavocaṁ
 paṭiccasamuppannaṁ kho āvuso dukkhaṁ vuttaṁ mayā kiṁ paṭicca
 phassaṁ paṭicca iti vadaṁ vuttavādī ceva me assa na ca maṁ
 abhūtena abbhācikkheyya dhammassa cānudhammaṁ byākareyya na ca
 koci sahadhammiko vādānupāto gārayhaṁ ṭhānaṁ āgaccheyya 1-.
 Tatrāvuso ye te samaṇabrāhmaṇā kammavādā sayaṁkataṁ dukkhaṁ
 paññapenti tadapi phassapaccayā. Yepi te .pe. Yepi te

  *  *  *  *  *  *
  Footnote:1 Ma. Yu. itisaddo dissati.
-------------------------------------------------
[page 043]
 .pe. Yepi te samaṇabrāhmaṇā kammavādā asayaṁkāraṁ aparakāraṁ
 adhicca samuppannaṁ dukkhaṁ paññapenti tadapi phassapaccayā. Tatrāvuso
 ye te samaṇabrāhmaṇā kammavādā sayaṁkataṁ dukkhaṁ paññapenti
 te vata aññatra phassā paṭisaṁvedayantīti netaṁ ṭhānaṁ vijjati.
 Yepi te .pe. Yepi te .pe. Yepi te samaṇabrāhmaṇā
 kammavādā asayaṁkāraṁ aparakāraṁ adhicca samuppannaṁ dukkhaṁ
 paññapenti te vata aññatra phassā paṭisaṁvedayantīti netaṁ ṭhānaṁ
 vijjatīti.
      [77] Acchariyaṁ bhante abbhūtaṁ bhante yatra hi nāma ekena
 padena sabbo attho vutto bhavissati siyā nu kho bhante
 esevattho vitthārena vuccamāno gambhīro ceva assa gambhīrāvabhāso
 cāti. Tenahānanda taññevettha paṭibhātūti.
     [78] Sace maṁ bhante evaṁ puccheyyuṁ jarāmaraṇaṁ āvuso
 ānanda kiṁnidānaṁ kiṁsamudayaṁ kiṁjātikaṁ kiṁpabhavanti. Evaṁ puṭṭho 1- ahaṁ
 bhante evaṁ byākareyyaṁ jarāmaraṇaṁ kho āvuso jātinidānaṁ
 jātisamudayaṁ jātijātikaṁ jātippabhavanti. Evaṁ puṭṭho ahaṁ bhante evaṁ
 byākareyyaṁ. < PTS. S II , 37 >Sace maṁ bhante evaṁ puccheyyuṁ jāti panāvuso
 ānanda kiṁnidānā kiṁsamudayā kiṁjātikā kiṁpabhavāti. Evaṁ puṭṭho
 ahaṁ bhante evaṁ byākareyyaṁ jāti kho āvuso bhavanidānā
 bhavasamudayā bhavajātikā bhavappabhavāti. Evaṁ puṭṭho ahaṁ bhante evaṁ

  *  *  *  *  *  *
  Footnote:1 Ma. puṭṭhohaṁ. Yu. puṭṭhāhambhante. evamuparipi.
-------------------------------------------------
[page 044]
 Byākareyyaṁ. Sace maṁ bhante evaṁ puccheyyuṁ bhavo panāvuso
 ānanda kiṁnidāno kiṁsamudayo kiṁjātiko kiṁpabhavoti. Evaṁ puṭṭho
 ahaṁ bhante evaṁ byākareyyaṁ bhavo kho āvuso upādānanidāno
 upādānasamudayo upādānajātiko upādānappabhavoti. Evaṁ puṭṭho
 ahaṁ bhante evaṁ byākareyyaṁ. Sace maṁ bhante evaṁ puccheyyuṁ
 upādānaṁ panāvuso .pe. Taṇhā panāvuso .pe. Vedanā
 panāvuso .pe. Sace maṁ bhante evaṁ puccheyyuṁ phasso panāvuso
 ānanda kiṁnidāno kiṁsamudayo kiṁjātiko kiṁpabhavoti. Evaṁ puṭṭho
 ahaṁ bhante evaṁ byākareyyaṁ phasso kho āvuso saḷāyatananidāno
 saḷāyatanasamudayo saḷāyatanajātiko saḷāyatanappabhavo 1- channaṁ
 tveva āvuso phassāyatanānaṁ asesavirāganirodhā phassanirodho
 phassanirodhā vedanānirodho vedanānirodhā taṇhānirodho taṇhānirodhā
 upādānanirodho upādānanirodhā bhavanirodho bhavanirodhā jātinirodho
 jātinirodhā jarāmaraṇaṁ sokaparidevadukkhadomanassupāyāsā nirujjhanti.
 Evametassa kevalassa dukkhakkhandhassa nirodho hotīti. Evaṁ puṭṭho
 ahaṁ bhante evaṁ byākareyyanti. Catutthaṁ.
      [79] Sāvatthiyaṁ viharati ... Atha kho āyasmā bhūmijo sāyaṇhasamayaṁ
 paṭisallānā vuṭṭhito yenāyasmā sārīputto tenupasaṅkami
 upasaṅkamitvā āyasmatā sārīputtena saddhiṁ sammodi sammodanīyaṁ
 kathaṁ sārāṇīyaṁ vītisāretvā ekamantaṁ nīsīdi. Ekamantaṁ nisinno

  *  *  *  *  *  *
  Footnote:1 Ma. Yu. itisaddo dissati.
-------------------------------------------------
[page 045]
 Kho āyasmā bhūmijo āyasmantaṁ sārīputtaṁ etadavoca santāvuso
 sārīputta eke samaṇabrāhmaṇā kammavādā sayaṁkataṁ sukhadukkhaṁ
 paññapenti santi panāvuso sārīputta eke samaṇabrāhmaṇā kammavādāparakataṁ
 sukhadukkhaṁ paññapenti santāvuso 1- sārīputta eke
 samaṇabrāhmaṇā kammavādā sayaṁkatañca parakatañca sukhadukkhaṁ
 paññapenti santi panāvuso sārīputta eke samaṇabrāhmaṇā kammavādā
 asayaṁkāraṁ aparakāraṁ adhicca samuppannaṁ sukhadukkhaṁ paññapenti.
 Idha no āvuso sārīputta bhagavā kiṁvādī kimakkhāyī kathaṁ byākaramānā
 ca mayaṁ vuttavādino ceva bhagavato assāma na ca bhagavantaṁ
 abhūtena abbhācikkheyyāma dhammassa cānudhammaṁ byākareyyāma na
 ca koci sahadhammiko vādānupāto gārayhaṁ ṭhānaṁ āgaccheyyāti.
      [80] Paṭiccasamuppannaṁ kho āvuso sukhadukkhaṁ vuttaṁ bhagavatā
 kiṁ paṭicca phassaṁ paṭicca iti vadaṁ vuttavādī ceva bhagavato
 assa na ca bhagavantaṁ abhūtena abbhācikkheyya dhammassa cānudhammaṁ
 byākareyya na ca koci sahadhammiko vādānupāto gārayhaṁ ṭhānaṁ
 āgaccheyya. Tatrāvuso ye te samaṇabrāhmaṇā kammavādā
 sayaṁkataṁ sukhadukkhaṁ paññapenti tadapi phassapaccayā. Yepi te .pe.
 Yepi te .pe. Yepi te samaṇabrāhmaṇā kammavādā asayaṁkāraṁ
 aparakāraṁ adhicca samuppannaṁ sukhadukkhaṁ paññapenti tadapi phassapaccayā.
 Tatrāvuso ye te samaṇabrāhmaṇā kammavādā sayaṁkataṁ

  *  *  *  *  *  *
  Footnote:1 Yu. santi panāvuso.
-------------------------------------------------
[page 046]
 Sukhadukkhaṁ paññapenti te vata aññatra phassā paṭisaṁvedayantīti
 netaṁ ṭhānaṁ vijjati. Yepi te < PTS. S II , 39 >.pe. Yepi te .pe. Yepi te
 samaṇabrāhmaṇā kammavādā asayaṁkāraṁ aparakāraṁ adhicca samuppannaṁ
 sukhadukkhaṁ paññapenti te vata aññatra phassā paṭisaṁvedayantīti
 netaṁ ṭhānaṁ vijjatīti.
      [81] Assosi kho āyasmā ānando āyasmato sārīputtassa
 āyasmatā bhūmijena saddhiṁ imaṁ kathāsallāpaṁ. Atha kho āyasmā
 ānando yena bhagavā tenupasaṅkami upasaṅkamitvā bhagavantaṁ
 abhivādetvā ekamantaṁ nisīdi. Ekamantaṁ nisinno kho āyasmā
 ānando yāvatako āyasmato sārīputtassa āyasmatā bhūmijena
 saddhiṁ ahosi kathāsallāpo taṁ sabbaṁ bhagavato ārocesi.
      [82] Sādhu sādhu ānanda yathātaṁ sārīputto ca sammā
 byākaramāno byākareyya. Paṭiccasamuppannaṁ kho ānanda sukhadukkhaṁ
 vuttaṁ mayā kiṁ paṭicca phassaṁ paṭicca iti vadaṁ vuttavādī ceva
 me assa na ca maṁ abhūtena abbhācikkheyya dhammassa cānudhammaṁ
 byākareyya na ca koci sahadhammiko vādānupāto gārayhaṁ ṭhānaṁ
 āgaccheyya. Tatrānanda ye te samaṇabrāhmaṇā kammavādā
 sayaṁkataṁ sukhadukkhaṁ paññapenti tadapi phassapaccayā. Yepi te .pe.
 Yepi te .pe. Yepi te samaṇabrāhmaṇā kammavādā asayaṁkāraṁ
 aparakāraṁ adhicca samuppannaṁ sukhadukkhaṁ paññapenti tadapi phassapaccayā.
-------------------------------------------------
[page 047]
 Tatrānanda ye te samaṇabrāhmaṇā kammavādā sayaṁkataṁ
 sukhadukkhaṁ paññapenti te vata aññatra phassā paṭisaṁvedayantīti
 netaṁ ṭhānaṁ vijjati. Yepi te .pe. Yepi te .pe. Yepi te
 samaṇabrāhmaṇā kammavādā asayaṁkāraṁ aparakāraṁ adhicca samuppannaṁ
 sukhadukkhaṁ paññapenti te vata aññatra phassā paṭisaṁvedayantīti
 netaṁ ṭhānaṁ vijjati.
      [83] Kāye vā hānanda sati kāyasañcetanāhetu uppajjati
 ajjhattaṁ sukhadukkhaṁ vācāyaṁ vā hānanda sati vacīsañcetanāhetu
 uppajjati ajjhattaṁ sukhadukkhaṁ mane vā hānanda sati
 manosañcetanāhetu uppajjati ajjhattaṁ sukhadukkhaṁ. Avijjāpaccayāva
 sāmaṁ vā taṁ ānanda kāyasaṅkhāraṁ abhisaṅkharoti yaṁpaccayāyataṁ 1- uppajjati
 ajjhattaṁ sukhadukkhaṁ. Pare vāyataṁ 2- ānanda kāyasaṅkhāraṁ abhisaṅkharoti 3-
 yaṁpaccayāyataṁ uppajjati ajjhattaṁ sukhadukkhaṁ. Sampajāno vā taṁ
 ānanda kāyasaṅkhāraṁ abhisaṅkharoti yaṁpaccayāyataṁ uppajjati ajjhattaṁ
 sukhadukkhaṁ. Asampajāno vā taṁ ānanda kāyasaṅkhāraṁ abhisaṅkharoti
 yaṁpaccayāyataṁ uppajjati ajjhattaṁ sukhadukkhaṁ. Sāmaṁ vā taṁ ānanda
 vacīsaṅkhāraṁ abhisaṅkharoti yaṁpaccayāyataṁ uppajjati ajjhattaṁ sukhadukkhaṁ.

  *  *  *  *  *  *
  Footnote:1 Ma. Yu. yaṁ paccayāssa taṁ. evamuparipi. 2 Ma. pare vā taṁ. Yu. pare vāssa
 taṁ. evamuparipi. 3 Ma. Yu. abhisaṅkharonti.
-------------------------------------------------
[page 048]
 Pare vāyataṁ ānanda vacīsaṅkhāraṁ abhisaṅkharoti yaṁpaccayāyataṁ
 uppajjati ajjhattaṁ sukhadukkhaṁ. Sampajāno vā taṁ ānanda .pe.
 Asampajāno vā taṁ ānanda vacīsaṅkhāraṁ abhisaṅkharoti yaṁpaccayāyataṁ
 uppajjati ajjhattaṁ sukhadukkhaṁ. Sāmaṁ vā taṁ ānanda manosaṅkhāraṁ
 abhisaṅkharoti yaṁpaccayāyataṁ uppajjati ajjhattaṁ sukhadukkhaṁ. Pare
 vāyataṁ ānanda manosaṅkhāraṁ abhisaṅkharoti yaṁpaccayāyataṁ uppajjati
 ajjhattaṁ sukhadukkhaṁ. Sampajāno vā taṁ ānanda .pe. Asampajāno
 vā taṁ ānanda manosaṅkhāraṁ abhisaṅkharoti yaṁpaccayāyataṁ uppajjati
 ajjhattaṁ sukhadukkhaṁ. Imesu ānanda [1]- dhammesu avijjā anupatitā.
      [84] Avijjāya tveva ānanda asesavirāganirodhā so kāyo
 na hoti yaṁpaccayāyataṁ uppajjati ajjhattaṁ sukhadukkhaṁ. Sā vācā
 na hoti yaṁpaccayāyataṁ uppajjati ajjhattaṁ sukhadukkhaṁ. So mano
 na hoti yaṁpaccayāyataṁ < PTS. S II , 41 >uppajjati ajjhattaṁ sukhadukkhaṁ. Khettaṁ vā 2-
 na hoti. Vatthuṁ vā 3- na hoti. Āyatanaṁ vā 4- na hoti.
 Adhikaraṇaṁ taṁ vā 5- na hoti yaṁpaccayāyataṁ uppajjati ajjhattaṁ
 sukhadukkhanti. Pañcamaṁ.
      [85] Sāvatthiyaṁ viharati ... Atha kho āyasmā upavāṇo yena bhagavā
 tenupasaṅkami upasaṅkamitvā bhagavantaṁ abhivādetvā ekamantaṁ nisīdi.
      [86] Ekamantaṁ nisinno kho āyasmā upavāṇo bhagavantaṁ

  *  *  *  *  *  *
  Footnote:1 Yu. chasu. 2-3-4 Ma. Yu. taṁ. 5 Ma. Yu. vāsaddo natthi.
-------------------------------------------------
[page 049]
 Etadavoca santi pana 1- bhante eke samaṇabrāhmaṇā sayaṁkataṁ
 dukkhaṁ paññapenti santi pana bhante eke samaṇabrāhmaṇā
 parakataṁ dukkhaṁ paññapenti santi pana bhante eke samaṇabrāhmaṇā
 sayaṁkatañca parakatañca dukkhaṁ paññapenti santi
 pana bhante eke samaṇabrāhmaṇā asayaṁkāraṁ aparakāraṁ adhicca
 samuppannaṁ dukkhaṁ paññapenti. Idha no bhante bhagavā kiṁvādī
 kimakkhāyī kathaṁ byākaramānā ca mayaṁ vuttavādino ceva bhagavato
 assāma na ca bhagavantaṁ abhūtena abbhācikkheyyāma dhammassa
 cānudhammaṁ byākareyyāma na ca koci sahadhammiko vādānupāto
 gārayhaṁ ṭhānaṁ āgaccheyyāti.
      [87] Paṭiccasamuppannaṁ kho upavāṇa dukkhaṁ vuttaṁ mayā kiṁ
 paṭicca phassaṁ paṭicca iti vadaṁ vuttavādī ceva me assa na ca
 maṁ abhūtena abbhācikkheyya dhammassa cānudhammaṁ byākareyya na
 ca koci sahadhammiko vādānupāto gārayhaṁ ṭhānaṁ āgaccheyya.
 Tatrūpavāṇa ye te samaṇabrāhmaṇā sayaṁkataṁ dukkhaṁ paññapenti
 tadapi phassapaccayā. Yepi te .pe. Yepi te .pe. Yepi
 te samaṇabrāhmaṇā asayaṁkāraṁ aparakāraṁ adhicca samuppannaṁ dukkhaṁ
 paññapenti tadapi phassapaccayā. < PTS. S II , 42 >Tatrūpavāṇa ye te
 samaṇabrāhmaṇā sayaṁkataṁ dukkhaṁ paññapenti te vata aññatra phassā

  *  *  *  *  *  *
  Footnote:1 sabbavāresu santi hīti pāṭhadvayena bhavitabbaṁ.
-------------------------------------------------
[page 050]
 Paṭisaṁvedayantīti netaṁ ṭhānaṁ vijjati. Yepi te .pe. Yepi
 te .pe. Yepi te samaṇabrāhmaṇā asayaṁkāraṁ aparakāraṁ adhicca
 samuppannaṁ dukkhaṁ paññapenti te vata aññatra phassā paṭisaṁvedayantīti
 netaṁ ṭhānaṁ vijjatīti. Chaṭṭhaṁ.
      [88] Sāvatthiyaṁ viharati ... Avijjāpaccayā bhikkhave saṅkhārā
 saṅkhārapaccayā viññāṇaṁ .pe. Evametassa kevalassa dukkhakkhandhassa
 samudayo hoti.
      [89] Katamañca bhikkhave jarāmaraṇaṁ. Yā tesaṁ tesaṁ sattānaṁ
 tamhi tamhi sattanikāye jarā jīraṇatā khaṇḍiccaṁ pāliccaṁ valittacatā
 āyuno saṁhāni indriyānaṁ paripāko ayaṁ vuccati jarā. Yā tesaṁ
 tesaṁ sattānaṁ tamhā tamhā sattanikāyā cuti cavanatā bhedo
 antaradhānaṁ maccu maraṇaṁ kālakiriyā khandhānaṁ bhedo kaḷevarassa
 nikkhepo jīvitindriyassa upacchedo 1- idaṁ vuccati maraṇaṁ. Iti ayañca
 jarā idañca maraṇaṁ idaṁ vuccati bhikkhave jarāmaraṇaṁ. Jātisamudayā
 jarāmaraṇasamudayo jātinirodhā jarāmaraṇanirodho ayameva ariyo
 aṭṭhaṅgiko maggo jarāmaraṇanirodhagāminī paṭipadā seyyathīdaṁ sammādiṭṭhi
 sammāsaṅkappo sammāvācā sammākammanto sammāājīvo
 sammāvāyāmo sammāsati sammāsamādhi. Katamā ca bhikkhave
 jāti .pe. Katamo ca bhikkhave bhavo ... Katamañca bhikkhave upādānaṁ ...
 Katamā ca bhikkhave taṇhā ... Katamā ca bhikkhave vedanā ... Katamo ca

  *  *  *  *  *  *
  Footnote:1 Ma. Yu. idaṁ pāṭhadvayaṁ natthi. evamuparipi.
-------------------------------------------------
[page 051]
 Bhikkhave phasso ... Katamañca bhikkhave saḷāyatanaṁ ... Katamañca bhikkhave
 nāmarūpaṁ ... Katamañca bhikkhave viññāṇaṁ ... Katame ca bhikkhave saṅkhārā
 tayome bhikkhave saṅkhārā kāyasaṅkhāro vacīsaṅkhāro cittasaṅkhāro
 ime vuccanti bhikkhave saṅkhārā. Avijjāsamudayā saṅkhārasamudayo
 avijjānirodhā saṅkhāranirodho ayameva ariyo aṭṭhaṅgiko maggo
 saṅkhāranirodhagāminī paṭipadā seyyathīdaṁ sammādiṭṭhi .pe. Sammāsamādhi.
      [90] Yato kho bhikkhave ariyasāvako evaṁ paccayaṁ pajānāti
 evaṁ paccayasamudayaṁ pajānāti evaṁ paccayanirodhaṁ pajānāti evaṁ
 paccayanirodhagāminiṁ paṭipadaṁ pajānāti. Ayaṁ vuccati bhikkhave ariyasāvako
 diṭṭhisampanno itipi dassanasampanno itipi āgato imaṁ
 saddhammaṁ itipi passati imaṁ saddhammaṁ itipi sekkhena ñāṇena
 samannāgato itipi sekkhāya vijjāya samannāgato itipi dhammasotaṁ
 samāpanno itipi ariyo nibbedhikapañño itipi amatadvāraṁ
 āhacca tiṭṭhati itipīti. Sattamaṁ.
      [91] Sāvatthiyaṁ viharati ... Tatra kho .pe. Idha bhikkhave
 bhikkhu jarāmaraṇaṁ pajānāti jarāmaraṇasamudayaṁ pajānāti jarāmaraṇanirodhaṁ
 pajānāti jarāmaraṇanirodhagāminiṁ paṭipadaṁ pajānāti. Jātiṁ pajānāti
 .pe. Bhavaṁ pajānāti ... Upādānaṁ pajānāti ... < PTS. S II , 44 >Taṇhaṁ pajānāti ...
 Vedanaṁ pajānāti ... Phassaṁ pajānāti ... Saḷāyatanaṁ pajānāti ... Nāmarūpaṁ
 pajānāti ... Viññāṇaṁ pajānāti ... Saṅkhāre pajānāti saṅkhārasamudayaṁ
-------------------------------------------------
[page 052]
 Pajānāti saṅkhāranirodhaṁ pajānāti saṅkhāranirodhagāminiṁ paṭipadaṁ
 pajānāti.
      [92] Katamañca bhikkhave jarāmaraṇaṁ. Yā tesaṁ tesaṁ sattānaṁ
 tamhi tamhi sattanikāye jarā jīraṇatā khaṇḍiccaṁ pāliccaṁ pālittacatā
 āyuno saṁhāni indriyānaṁ paripāko ayaṁ vuccati jarā. Yā tesaṁ
 tesaṁ sattānaṁ tamhā tamhā sattanikāyā cuti cavanatā bhedo
 antaradhānaṁ maccu maraṇaṁ kālakiriyā khandhānaṁ bhedo kaḷevarassa
 nikkhepo jīvitindriyassa upacchedo idaṁ vuccati maraṇaṁ. Iti ayañca
 jarā idañca maraṇaṁ idaṁ vuccati bhikkhave jarāmaraṇaṁ.
 Jātisamudayā jarāmaraṇasamudayo jātinirodhā jarāmaraṇanirodho ayameva
 ariyo aṭṭhaṅgiko maggo jarāmaraṇanirodhagāminī paṭipadā seyyathīdaṁ
 sammādiṭṭhi .pe. Sammāsamādhi. Katamañca bhikkhave jāti .pe.
 Katamo ca bhikkhave bhavo ... Katamañca bhikkhave upādānaṁ ... Katamā ca
 bhikkhave taṇhā ... Vedanā ... Phasso ... Saḷāyatanaṁ ... Nāmarūpaṁ ...
 Viññāṇaṁ ... Katame ca bhikkhave saṅkhārā tayome bhikkhave saṅkhārā
 kāyasaṅkhāro vacīsaṅkhāro cittasaṅkhāro ime vuccanti bhikkhave
 saṅkhārā. Avijjāsamudayā saṅkhārasamudayo avijjānirodhā saṅkhāranirodho
 ayameva ariyo aṭṭhaṅgiko maggo saṅkhāranirodhagāminī paṭipadā
 seyyathīdaṁ sammādiṭṭhi .pe. Sammāsamādhi.
      [93] Yato kho bhikkhave bhikkhu evaṁ jarāmaraṇaṁ pajānāti evaṁ
-------------------------------------------------
[page 053]
 Jarāmaraṇasamudayaṁ pajānāti evaṁ jarāmaraṇanirodhaṁ pajānāti evaṁ
 jarāmaraṇanirodhagāminiṁ paṭipadaṁ pajānāti .pe. Evaṁ jātiṁ pajānāti .pe.
 Bhavaṁ ... Upādānaṁ ... Taṇhaṁ ... Vedanaṁ ... Phassaṁ ... Saḷāyatanaṁ ...
 Nāmarūpaṁ ... < PTS. S II , 45 >Viññāṇaṁ ... Evaṁ saṅkhāre pajānāti evaṁ saṅkhārasamudayaṁ
 pajānāti evaṁ saṅkhāranirodhaṁ pajānāti evaṁ saṅkhāranirodhagāminiṁ paṭipadaṁ
 pajānāti. Ayaṁ vuccati bhikkhave bhikkhu diṭṭhisampanno itipi
 dassanasampanno itipi āgato imaṁ saddhammaṁ itipi passati imaṁ
 saddhammaṁ itipi sekkhena ñāṇena samannāgato itipi sekkhāya
 vijjāya samannāgato itipi dhammasotaṁ samāpanno itipi ariyo
 nibbedhikapañño itipi amatadvāraṁ āhacca tiṭṭhati itipīti. Aṭṭhamaṁ.
      [94] Sāvatthiyaṁ viharati ... Tatra kho .pe. Ye hi keci bhikkhave
 samaṇā vā brāhmaṇā vā jarāmaraṇaṁ na parijānanti jarāmaraṇasamudayaṁ
 na parijānanti jarāmaraṇanirodhaṁ na parijānanti jarāmaraṇanirodhagāminiṁ
 paṭipadaṁ na parijānanti. Jātiṁ na parijānanti .pe. Bhavaṁ ... Upādānaṁ ...
 Taṇhaṁ ... Vedanaṁ ... Phassaṁ ... Saḷāyatanaṁ ... Nāmarūpaṁ ...
 Viññāṇaṁ ... Saṅkhāre na parijānanti saṅkhārasamudayaṁ na parijānanti
 saṅkhāranirodhaṁ na parijānanti saṅkhāranirodhagāminiṁ paṭipadaṁ na
 parijānanti. Na mete bhikkhave samaṇā vā brāhmaṇā vā samaṇesu
 vā samaṇasammatā brāhmaṇesu vā brāhmaṇasammatā na ca
 panete āyasmanto sāmaññatthaṁ vā brāhmaññatthaṁ vā diṭṭheva
-------------------------------------------------
[page 054]
 Dhamme sayaṁ abhiññā sacchikatvā upasampajja viharanti.
      [95] Ye ca kho keci bhikkhave samaṇā vā brāhmaṇā vā jarāmaraṇaṁ
 parijānanti jarāmaraṇasamudayaṁ parijānanti jarāmaraṇanirodhaṁ parijānanti
 jarāmaraṇanirodhagāminiṁ paṭipadaṁ parijānanti. Jātiṁ parijānanti .pe.
 Bhavaṁ ... Upādānaṁ ... Taṇhaṁ ... Vedanaṁ ... Phassaṁ ... Saḷāyatanaṁ ...
 Nāmarūpaṁ ... Viññāṇaṁ ... Saṅkhāre parijānanti < PTS. S II , 46 >saṅkhārasamudayaṁ parijānanti
 saṅkhāranirodhaṁ parijānanti saṅkhāranirodhagāminiṁ paṭipadaṁ parijānanti.
 Te khome bhikkhave samaṇā vā brāhmaṇā vā samaṇesu ceva
 samaṇasammatā brāhmaṇesu ca brāhmaṇasammatā te ca panāyasmanto
 sāmaññatthañca brāhmaññatthañca diṭṭheva dhamme sayaṁ abhiññā
 sacchikatvā upasampajja viharantīti. Navamaṁ.
      [96] Sāvatthiyaṁ viharati ... Tatra kho .pe. Ye hi keci
 bhikkhave samaṇā vā brāhmaṇā vā jarāmaraṇaṁ nappajānanti
 jarāmaraṇasamudayaṁ nappajānanti jarāmaraṇanirodhaṁ nappajānanti jarāmaraṇanirodhagāminiṁ
 paṭipadaṁ nappajānanti te vata jarāmaraṇaṁ samatikkamma
 ṭhassantīti netaṁ ṭhānaṁ vijjati. Jātiṁ nappajānanti .pe. Bhavaṁ ...
 Upādānaṁ ... Taṇhaṁ ... Vedanaṁ ... Phassaṁ ... Saḷāyatanaṁ ...
 Nāmarūpaṁ ... Viññāṇaṁ ... Saṅkhāre nappajānanti saṅkhārasamudayaṁ nappajānanti
 saṅkhāranirodhaṁ nappajānanti saṅkhāranirodhagāminiṁ paṭipadaṁ nappajānanti
 te vata saṅkhāre samatikkamma ṭhassantīti netaṁ ṭhānaṁ vijjati.
-------------------------------------------------
[page 055]
      [97] Ye ca kho keci bhikkhave samaṇā vā brāhmaṇā vā
 jarāmaraṇaṁ pajānanti jarāmaraṇasamudayaṁ pajānanti jarāmaraṇanirodhaṁ
 pajānanti jarāmaraṇanirodhagāminiṁ paṭipadaṁ pajānanti te vata jarāmaraṇaṁ
 samatikkamma ṭhassantīti ṭhānametaṁ vijjati. Jātiṁ pajānanti .pe. Bhavaṁ ...
 Upādānaṁ ... Taṇhaṁ ... Vedanaṁ ... Phassaṁ ... Saḷāyatanaṁ ...
 Nāmarūpaṁ ... Viññāṇaṁ ... Saṅkhāre pajānanti saṅkhārasamudayaṁ pajānanti
 saṅkhāranirodhaṁ pajānanti saṅkhāranirodhagāminiṁ paṭipadaṁ pajānanti te
 vata saṅkhāre samatikkamma ṭhassantīti ṭhānametaṁ *- vijjatīti. Dasamaṁ.
                     Dasabalavaggo tatiyo.
                        Tassa uddānaṁ
          dve dasabalā upanisā ca aññatitthiyabhūmijo 1-
          upavāṇo paccayo bhikkhu dve ca samaṇabrāhmaṇāti.
                        ----------

  *  *  *  *  *  *
  Footnote:1 Yu. aññatitthiyā bhūmijaṁ.
 * mīkārkkhag ṭhāmetaṁ peḌna ṭhānametaṁ
-------------------------------------------------
[page 056]
                   Kaḷārakhattiyavaggo catuttho
      [98] Ekaṁ samayaṁ bhagavā sāvatthiyaṁ viharati ... Tatra kho bhagavā
 āyasmantaṁ sārīputtaṁ āmantesi vuttamidaṁ sārīputta pārāyane
 ajitapañhe
          ye ca saṅkhātadhammāse ye ca sekkhā puthū idha
          tesamme nipako iriyaṁ puṭṭho ca 1- brūhi mārisāti
 imassa nu kho sārīputta saṅkhittena bhāsitassa kathaṁ vitthārena
 attho daṭṭhabboti.
      [99] Evaṁ vutte āyasmā sārīputto tuṇhī ahosi.
 Dutiyampi kho bhagavā āyasmantaṁ sārīputtaṁ āmantesi .pe.
 Dutiyampi kho āyasmā sārīputto tuṇhī ahosi. Tatiyampi kho
 bhagavā āyasmantaṁ sārīputtaṁ āmantesi vuttamidaṁ sārīputta
 pārāyane ajitapañhe
          ye ca saṅkhātadhammāse ye ca sekkhā puthū idha
          tesamme nipako iriyaṁ puṭṭho ca brūhi mārisāti
 imassa nu kho sārīputta saṅkhittena bhāsitassa kathaṁ vitthārena
 attho daṭṭhabboti. Evaṁ vutte 2- tatiyampi kho āyasmā sārīputto
 tuṇhī ahosi.
      [100] Bhūtamidanti sārīputta passasīti. Bhūtamidanti bhante

  *  *  *  *  *  *
  Footnote:1 Ma. casaddo natthi. Yu. me. evamuparipi. 2 Ma. Yu. idaṁ pāṭhadvayaṁ natthi.
-------------------------------------------------
[page 057]
 Yathābhūtaṁ sammappaññāya passati bhūtamidanti yathābhūtaṁ sammappaññāya
 disvā bhūtassa nibbidāya virāgāya nirodhāya paṭipanno hoti
 tadāhārā sambhavanti yathābhūtaṁ sammappaññāya passati tadāhārā
 sambhavanti yathābhūtaṁ sammappaññāya disvā āhārasambhavassa nibbidāya
 virāgāya nirodhāya paṭipanno hoti tadāhāranirodhā yaṁ bhūtaṁ taṁ
 nirodhadhammanti yathābhūtaṁ sammappaññāya passati tadāhāranirodhā
 yaṁ bhūtaṁ taṁ nirodhadhammanti yathābhūtaṁ sammappaññāya disvā nirodhadhammassa
 nibbidāya virāgāya nirodhāya paṭipanno hoti. Evaṁ
 kho bhante sekkho hoti.
      [101] Kathañca bhante saṅkhātadhammo hoti. Bhūtamidanti
 bhante yathābhūtaṁ sammappaññāya passati bhūtamidanti yathābhūtaṁ
 sammappaññāya disvā bhūtassa nibbidā virāgā nirodhā anupādā
 vimutto hoti tadāhārā sambhavanti yathābhūtaṁ sammappaññāya
 passati tadāhārā sambhavanti yathābhūtaṁ sammappaññāya disvā
 āhārasambhavassa nibbidā virāgā nirodhā anupādā vimutto hoti
 tadāhāranirodhā yaṁ bhūtaṁ taṁ nirodhadhammanti yathābhūtaṁ sammappaññāya
 passati tadāhāranirodhā yaṁ bhūtaṁ < PTS. S II , 49 >taṁ nirodhadhammanti yathābhūtaṁ sammappaññāya
 disvā nirodhadhammassa nibbidā virāgā nirodhā anupādā
 vimutto hoti. Evaṁ kho bhante saṅkhātadhammo hoti. Iti
 kho bhante yaṁ taṁ vuttaṁ pārāyane ajitapañhe
-------------------------------------------------
[page 058]
          Ye ca saṅkhātadhammāse ye ca sekkhā puthū idha
          tesamme nipako iriyaṁ puṭṭho ca brūhi mārisāti
 imassa khohaṁ bhante saṅkhittena bhāsitassa evaṁ vitthārena atthaṁ
 ājānāmīti.
      [102] Sādhu sādhu sārīputta bhūtamidanti sārīputta yathābhūtaṁ
 sammappaññāya passati bhūtamidanti yathābhūtaṁ sammappaññāya disvā
 bhūtassa nibbidāya virāgāya nirodhāya paṭipanno hoti tadāhārā
 sambhavanti yathābhūtaṁ sammappaññāya passati tadāhārā sambhavanti
 yathābhūtaṁ sammappaññāya disvā āhārasambhavassa nibbidāya virāgāya
 nirodhāya paṭipanno hoti tadāhāranirodhā yaṁ bhūtaṁ taṁ nirodhadhammanti
 yathābhūtaṁ sammappaññāya passati tadāhāranirodhā yaṁ bhūtaṁ taṁ nirodhadhammanti
 yathābhūtaṁ sammappaññāya disvā nirodhadhammassa nibbidāya
 virāgāya nirodhāya paṭipanno hoti. Evaṁ kho sārīputta sekkho
 hoti.
      [103] Kathañca sārīputta saṅkhātadhammo hoti. Bhūtamidanti
 sārīputta yathābhūtaṁ sammappaññāya passati bhūtamidanti yathābhūtaṁ
 sammappaññāya disvā bhūtassa nibbidā virāgā nirodhā anupādā
 vimutto hoti tadāhārā sambhavanti yathābhūtaṁ sammappaññāya
 passati tadāhārā sambhavanti yathābhūtaṁ sammappaññāya disvā
 āhārasambhavassa nibbidā virāgā nirodhā anupādā vimutto hoti
-------------------------------------------------
[page 059]
 Tadāhāranirodhā yaṁ bhūtaṁ taṁ nirodhadhammanti yathābhūtaṁ sammappaññāya
 passati < PTS. S II , 50 >tadāhāranirodhā yaṁ bhūtaṁ taṁ nirodhadhammanti yathābhūtaṁ
 sammappaññāya disvā nirodhadhammassa nibbidā virāgā nirodhā
 anupādā vimutto hoti. Evaṁ kho sārīputta saṅkhātadhammo
 hoti. Iti kho sārīputta yaṁ taṁ vuttaṁ pārāyane ajitapañhe
          ye ca saṅkhātadhammāse ye ca sekkhā puthū idha
          tesamme nipako iriyaṁ puṭṭho ca brūhi mārisāti
 imassa kho sārīputta saṅkhittena bhāsitassa evaṁ vitthārena attho
 daṭṭhabboti. Paṭhamaṁ.
      [104] Sāvatthiyaṁ viharati ... Atha kho kaḷārakhattiyo bhikkhu
 yenāyasmā sārīputto tenupasaṅkami upasaṅkamitvā āyasmatā
 sārīputtena saddhiṁ sammodi sammodanīyaṁ kathaṁ sārāṇīyaṁ vītisāretvā
 ekamantaṁ nisīdi. Ekamantaṁ nisinno kho kaḷārakhattiyo bhikkhu
 āyasmantaṁ sārīputtaṁ etadavoca moliyaphagguno āvuso sārīputta
 bhikkhu sikkhaṁ paccakkhāya hīnāyāvattoti naha 1- nūna so āyasmā
 imasmiṁ dhammavinaye assāsamalatthāti tenahāyasmā sārīputto
 imasmiṁ dhammavinaye assāsampattoti. Na khvāhaṁ āvuso kaṅkhāmīti.
 Āyatiṁ panāvusoti. Na khvāhaṁ āvuso vicikicchāmīti.
      [105] Atha kho kaḷārakhattiyo bhikkhu uṭṭhāyāsanā yena
 bhagavā tenupasaṅkami upasaṅkamitvā bhagavantaṁ abhivādetvā ekamantaṁ

  *  *  *  *  *  *
  Footnote:1 Ma. Yu. nahi.
-------------------------------------------------
[page 060]
 Nisīdi. Ekamantaṁ nisinno kho kaḷārakhattiyo bhikkhu bhagavantaṁ
 etadavoca āyasmatā bhante sārīputtena aññā byākatā
 khīṇā jāti vusitaṁ brahmacariyaṁ kataṁ karaṇīyaṁ nāparaṁ itthattāyāti
 pajānāmīti. Atha kho bhagavā aññataraṁ bhikkhuṁ āmantesi ehi
 tvaṁ bhikkhu mama vacanena sārīputtaṁ āmantehi satthā taṁ āvuso
 sārīputta āmantetīti. Evaṁ bhanteti kho so bhikkhu bhagavato
 paṭissutvā yenāyasmā sārīputto tenupasaṅkami upasaṅkamitvā
 āyasmantaṁ sārīputtaṁ etadavoca satthā taṁ āvuso sārīputta
 āmantetīti. Evamāvusoti kho āyasmā sārīputto tassa
 bhikkhuno paṭissutvā yena bhagavā tenupasaṅkami upasaṅkamitvā
 bhagavantaṁ abhivādetvā ekamantaṁ nisīdi.
      [106] Ekamantaṁ nisinnaṁ kho āyasmantaṁ sārīputtaṁ bhagavā
 etadavoca saccaṁ kira tayā sārīputta aññā byākatā khīṇā
 jāti vusitaṁ brahmacariyaṁ kataṁ karaṇīyaṁ nāparaṁ itthattāyāti
 pajānāmīti. Na kho bhante etehi padehi etehi byañjanehi
 attho ca 1- vuttoti. Yenakenacipi sārīputta pariyāyena kulaputto
 aññaṁ byākaroti atha kho byākataṁ byākatato daṭṭhabbanti.
 Nanu ahampi bhante evaṁ vadāmi na kho bhante etehi padehi
 etehi byañjanehi attho ca 2- vuttoti. Sace taṁ sārīputta evaṁ
 puccheyyuṁ kathaṁ jānatā pana tayā āvuso sārīputta kathaṁ passatā

  *  *  *  *  *  *
  Footnote:1-2 Ma. Yu. casaddo natthi.
-------------------------------------------------
[page 061]
 Aññā byākatā khīṇā jāti vusitaṁ brahmacariyaṁ kataṁ karaṇīyaṁ
 nāparaṁ itthattāyāti pajānāmīti evaṁ puṭṭho tvaṁ sārīputta
 kinti byākareyyāsīti. Sace maṁ bhante evaṁ puccheyyuṁ kathaṁ
 jānatā pana tayā āvuso sārīputta kathaṁ passatā aññā byākatā
 khīṇā jāti vusitaṁ brahmacariyaṁ kataṁ karaṇīyaṁ nāparaṁ itthattāyāti
 pajānāmīti evaṁ puṭṭhohaṁ bhante evaṁ byākareyyaṁ yaṁnidānāvuso
 jāti tassa nidānassa saṅkhayā 1- khīṇasmiṁ [2]- khīṇamiti viditvā khīṇā
 jāti vusitaṁ brahmacariyaṁ kataṁ karaṇīyaṁ nāparaṁ itthattāyāti
 pajānāmīti evaṁ puṭṭhohaṁ bhante evaṁ byākareyyanti.
      [107] Sace pana taṁ sārīputta evaṁ puccheyyuṁ jāti panāvuso
 sārīputta kiṁnidānā kiṁsamudayā kiṁjātikā kiṁpabhavāti evaṁ puṭṭho
 tvaṁ sārīputta kinti byākareyyāsīti. Sace maṁ bhante evaṁ
 puccheyyuṁ jāti panāvuso sārīputta kiṁnidānā kiṁsamudayā kiṁjātikā
 kiṁpabhavāti evaṁ puṭṭhohaṁ bhante evaṁ byākareyyaṁ jāti kho
 āvuso bhavanidānā bhavasamudayā bhavajātikā bhavappabhavāti evaṁ
 puṭṭhohaṁ bhante evaṁ byākareyyanti.
      [108] Sace pana taṁ sārīputta evaṁ puccheyyuṁ bhavo panāvuso
 sārīputta kiṁnidāno kiṁsamudayo kiṁjātiko kiṁpabhavoti evaṁ puṭṭho
 tvaṁ sārīputta kinti byākareyyāsīti. Sace maṁ bhante evaṁ
 puccheyyuṁ bhavo panāvuso sārīputta kiṁnidāno kiṁsamudayo kiṁjātiko

  *  *  *  *  *  *
  Footnote:1 Ma. Yu. khayā. 2 Ma. khīṇāmhīti viditaṁ. Yu. khīṇamīti viditaṁ.
-------------------------------------------------
[page 062]
 Kiṁpabhavoti evaṁ puṭṭhohaṁ bhante evaṁ byākareyyaṁ bhavo kho
 āvuso upādānanidāno upādānasamudayo upādānajātiko
 upādānappabhavoti evaṁ puṭṭhohaṁ bhante evaṁ byākareyyanti.
      [109] Sace pana taṁ sārīputta evaṁ puccheyyuṁ upādānaṁ
 panāvuso sārīputta kiṁnidānaṁ .pe. Kiṁpabhavanti evaṁ puṭṭho tvaṁ
 sārīputta kinti byākareyyāsīti. Sace maṁ bhante evaṁ puccheyyuṁ
 upādānaṁ panāvuso sārīputta kiṁnidānaṁ .pe. Kiṁpabhavanti evaṁ
 puṭṭhohaṁ bhante evaṁ byākareyyaṁ upādānaṁ kho āvuso
 taṇhānidānaṁ .pe. Taṇhāpabhavanti evaṁ puṭṭhohaṁ bhante evaṁ
 byākareyyanti.
      [110] Sace pana taṁ sārīputta evaṁ puccheyyuṁ taṇhā
 panāvuso sārīputta kiṁnidānā kiṁsamudayā kiṁjātikā < PTS. S II , 53 >kiṁpabhavāti evaṁ
 puṭṭho tvaṁ sārīputta kinti byākareyyāsīti. Sace maṁ bhante
 evaṁ puccheyyuṁ taṇhā panāvuso sārīputta kiṁnidānā kiṁsamudayā
 kiṁjātikā kiṁpabhavāti evaṁ puṭṭhohaṁ bhante evaṁ byākareyyaṁ taṇhā
 kho āvuso vedanānidānā vedanāsamudayā vedanājātikā vedanāpabhavāti
 evaṁ puṭṭhohaṁ bhante evaṁ byākareyyanti.
      [111] Sace pana taṁ sārīputta evaṁ puccheyyuṁ vedanā panāvuso
 sārīputta kiṁnidānā .pe. Kiṁpabhavāti evaṁ puṭṭho tvaṁ sārīputta
 kinti byākareyyāsīti. Sace maṁ bhante evaṁ puccheyyuṁ vedanā
-------------------------------------------------
[page 063]
 Panāvuso sārīputta kiṁnidānā .pe. Kiṁpabhavāti evaṁ puṭṭhohaṁ
 bhante evaṁ byākareyyaṁ vedanā kho āvuso phassanidānā .pe.
 Phassappabhavāti evaṁ puṭṭhohaṁ bhante evaṁ byākareyyanti.
      [112] Sace pana taṁ sārīputta evaṁ puccheyyuṁ kathaṁ jānato
 pana te āvuso sārīputta kathaṁ passato yā vedanāsu nandi sā
 na upaṭṭhāsīti evaṁ puṭṭho tvaṁ sārīputta kinti byākareyyāsīti.
 Sace maṁ bhante evaṁ puccheyyuṁ kathaṁ jānato pana te āvuso
 sārīputta kathaṁ passato yā vedanāsu nandi sā na upaṭṭhāsīti
 evaṁ puṭṭho ahaṁ bhante evaṁ byākareyyaṁ tisso kho imā
 āvuso vedanā katamā tisso sukhā vedanā dukkhā vedanā
 adukkhamasukhā vedanā imā kho āvuso tisso vedanā aniccā
 yadaniccaṁ taṁ dukkhanti viditaṁ yā vedanāsu nandi sā na upaṭṭhāsīti
 evaṁ puṭṭho ahaṁ bhante evaṁ byākareyyanti.
      [113] Sādhu sādhu sārīputta ayampi kho sārīputta pariyāyo
 etasseva atthassa saṅkhittena veyyākaraṇāya yaṅkiñci vedayitaṁ
 taṁ dukkhasminti sace pana taṁ sārīputta evaṁ puccheyyuṁ kathaṁ
 vimokkhā pana tayā āvuso sārīputta aññā byākatā khīṇā
 jāti vusitaṁ brahmacariyaṁ kataṁ karaṇīyaṁ nāparaṁ itthattāyāti pajānāmīti
 evaṁ puṭṭho tvaṁ sārīputta kinti byākareyyāsīti. Sace maṁ bhante
 evaṁ puccheyyuṁ kathaṁ vimokkhā pana tayā āvuso sārīputta aññā
-------------------------------------------------
[page 064]
 Byākatā khīṇā jāti vusitaṁ brahmacariyaṁ kataṁ karaṇīyaṁ nāparaṁ
 itthattāyāti pajānāmīti evaṁ puṭṭho ahaṁ bhante evaṁ byākareyyaṁ
 ajjhattavimokkhā khvāhaṁ āvuso sabbupādānakkhayā tathāsato viharāmi
 yathāsataṁ viharantaṁ āsavā nānussavanti attānañca nāvajānāmīti
 evaṁ puṭṭho ahaṁ bhante evaṁ byākareyyanti.
      [114] Sādhu sādhu sārīputta ayampi 1- kho sārīputta pariyāyo
 etasseva atthassa saṅkhittena veyyākaraṇāya ye āsavā samaṇena
 vuttā tesvāhaṁ na kaṅkhāmi te me pahīnāti na vicikicchāmīti.
 Idamavoca bhagavā idaṁ vatvāna sugato uṭṭhāyāsanā vihāraṁ pāvisi.
      [115] Tatra kho āyasmā sārīputto acirapakkantassa bhagavato
 bhikkhū āmantesi pubbe appaṭisaṁviditaṁ maṁ āvuso bhagavā paṭhamaṁ
 pañhaṁ apucchi tassa me ahosi dandhāyitattaṁ yato ca kho
 me āvuso bhagavā paṭhamaṁ pañhaṁ anumodi tassa mayhaṁ āvuso
 etadahosi divasañcepi maṁ bhagavā etamatthaṁ puccheyya aññamaññehi
 padehi aññamaññehi pariyāyehi divasaṁpahaṁ bhagavato
 etamatthaṁ byākareyyaṁ aññamaññehi padehi aññamaññehi pariyāyehi
 rattiṁ cepi maṁ bhagavā etamatthaṁ puccheyya aññamaññehi padehi
 aññamaññehi pariyāyehi rattiṁpahaṁ 2- bhagavato etamatthaṁ byākareyyaṁ
 aññamaññehi padehi aññamaññehi pariyāyehi rattindivañcepi
 maṁ bhagavā etamatthaṁ puccheyya aññamaññehi padehi aññamaññehi

  *  *  *  *  *  *
  Footnote:1 Yu. pisaddo natthī. 2 Ma. rattimpāhaṁ. evamuparipi.
-------------------------------------------------
[page 065]
 Pariyāyehi rattindivaṁpahaṁ bhagavato < PTS. S II , 55 >etamatthaṁ byākareyyaṁ aññamaññehi
 padehi aññamaññehi pariyāyehi dve rattindivāni cepi
 maṁ bhagavā etamatthaṁ puccheyya .pe. Dve rattindivānipahaṁ bhagavato
 etamatthaṁ byākareyyaṁ .pe. Tīṇi rattindivāni cepi maṁ bhagavā
 etamatthaṁ puccheyya ... Tīṇi rattindivānipahaṁ bhagavato etamatthaṁ
 byākareyyaṁ ... Cattāri rattindivāni cepi bhagavā etamatthaṁ puccheyya ...
 Cattāri rattindivānipahaṁ bhagavato etamatthaṁ byākareyyaṁ ... Pañca
 rattindivāni cepi maṁ bhagavā etamatthaṁ puccheyya ... Pañca rattindivānipahaṁ
 bhagavato etamatthaṁ byākareyyaṁ ... Cha rattindivāni cepi
 maṁ bhagavā etamatthaṁ puccheyya ... Cha rattindivānipahaṁ bhagavato
 etamatthaṁ byākareyyaṁ ... Satta rattindivāni cepi maṁ bhagavā etamatthaṁ
 puccheyya aññamaññehi padehi aññamaññehi pariyāyehi satta
 rattindivānipahaṁ bhagavato etamatthaṁ byākareyyaṁ aññamaññehi padehi
 aññamaññehi pariyāyehīti.
      [116] Atha kho kaḷārakhattiyo bhikkhu uṭṭhāyāsanā yena bhagavā
 tenupasaṅkami upasaṅkamitvā bhagavantaṁ abhivādetvā ekamantaṁ nisīdi.
 Ekamantaṁ nisinno kho kaḷārakhattiyo bhikkhu bhagavantaṁ etadavoca
 āyasmatā bhante sārīputtena sīhanādo nadito pubbe appaṭisaṁviditaṁ
 maṁ āvuso bhagavā paṭhamaṁ pañhaṁ apucchi tassa me ahosi
 dandhāyitattaṁ yato ca kho me āvuso bhagavā paṭhamaṁ pañhaṁ
-------------------------------------------------
[page 066]
 Anumodi tassa mayhaṁ āvuso etadahosi divasañcepi maṁ bhagavā
 etamatthaṁ puccheyya aññamaññehi padehi aññamaññehi pariyāyehi
 divasaṁpahaṁ bhagavato etamatthaṁ byākareyyaṁ aññamaññehi padehi
 aññamaññehi pariyāyehi rattiṁ cepi .pe. Rattindivaṁ cepi maṁ
 bhagavā ... Dve rattindivāni cepi maṁ bhagavā ... Tīṇi ... Cattāri ...
 Pañca ... Cha ... Satta rattindivāni cepi maṁ bhagavā etamatthaṁ
 puccheyya aññamaññehi padehi aññamaññehi pariyāyehi satta
 rattindivānipahaṁ bhagavato etamatthaṁ byākareyyaṁ aññamaññehi padehi
 aññamaññehi pariyāyehīti.
      [117] Sā hi bhikkhu sārīputtassa dhammadhātu supaṭividdhā
 yassā dhammadhātuyā supaṭividdhattā divasañcepahaṁ 1- sārīputtaṁ etamatthaṁ
 puccheyyaṁ aññamaññehi padehi aññamaññehi pariyāyehi divasampi
 me sārīputto etamatthaṁ byākareyya aññamaññehi padehi
 aññamaññehi pariyāyehi rattiṁ cepahaṁ sārīputtaṁ etamatthaṁ puccheyyaṁ
 aññamaññehi padehi aññamaññehi pariyāyehi rattiṁpi me
 sārīputto etamatthaṁ byākareyya .pe. Rattindivañcepahaṁ sārīputtaṁ
 etamatthaṁ puccheyyaṁ ... Rattindivampi me sārīputto etamatthaṁ
 byākareyya ... Dve rattindivāni cepahaṁ sārīputtaṁ etamatthaṁ puccheyyaṁ ...
 Dve rattindivānipi me sārīputto etamatthaṁ byākareyya ... Tīṇi
 rattindivāni cepahaṁ sārīputtaṁ etamatthaṁ puccheyyaṁ ... Tīṇi

  *  *  *  *  *  *
  Footnote:1 Ma. divasaṁ cepāhaṁ. evamuparipi.
-------------------------------------------------
[page 067]
 Rattindivānipi me sārīputto etamatthaṁ byākareyya ... Cattāri rattindivāni
 cepahaṁ sārīputtaṁ etamatthaṁ puccheyyaṁ ... Cattāri rattindivānipi
 me sārīputto etamatthaṁ byākareyya ... Pañca rattindivāni cepahaṁ
 sārīputtaṁ etamatthaṁ puccheyyaṁ ... Pañca rattindivānipi me sārīputto
 etamatthaṁ byākareyya ... Cha rattindivāni cepahaṁ sārīputtaṁ etamatthaṁ
 puccheyyaṁ ... Cha rattindivānipi me sārīputto etamatthaṁ byākareyya ...
 Satta rattindivāni cepahaṁ sārīputtaṁ etamatthaṁ puccheyyaṁ
 aññamaññehi padehi aññamaññehi pariyāyehi satta rattindivānipi
 me sārīputto etamatthaṁ byākareyya aññamaññehi padehi
 aññamaññehi pariyāyehīti. Dutiyaṁ.
      [118] Sāvatthiyaṁ viharati ... Catucattāḷīsaṁ vo bhikkhave
 ñāṇavatthūni desessāmi taṁ suṇātha sādhukaṁ manasikarotha bhāsissāmīti.
 Evaṁ bhanteti kho te bhikkhū bhagavato paccassosuṁ.
      [119] < PTS. S II , 57 >Bhagavā etadavoca katamāni ca 1- bhikkhave catucattāḷīsaṁ
 ñāṇavatthūni jarāmaraṇe ñāṇaṁ jarāmaraṇasamudaye ñāṇaṁ jarāmaraṇanirodhe
 ñāṇaṁ jarāmaraṇanirodhagāminiyā paṭipadāya ñāṇaṁ jātiyā
 ñāṇaṁ jātisamudaye ñāṇaṁ jātinirodhe ñāṇaṁ jātinirodhagāminiyā
 paṭipadāya ñāṇaṁ bhave ñāṇaṁ bhavasamudaye ñāṇaṁ bhavanirodhe ñāṇaṁ
 bhavanirodhagāminiyā paṭipadāya ñāṇaṁ upādāne ñāṇaṁ upādānasamudaye
 ñāṇaṁ upādānanirodhe ñāṇaṁ upādānanirodhagāminiyā

  *  *  *  *  *  *
  Footnote:1 Ma. casaddo natthi.
-------------------------------------------------
[page 068]
 Paṭipadāya ñāṇaṁ taṇhāya ñāṇaṁ taṇhāsamudaye ñāṇaṁ taṇhānirodhe
 ñāṇaṁ taṇhānirodhagāminiyā paṭipadāya ñāṇaṁ vedanāya
 ñāṇaṁ vedanāsamudaye ñāṇaṁ vedanānirodhe ñāṇaṁ vedanānirodhagāminiyā
 paṭipadāya ñāṇaṁ phasse ñāṇaṁ ... Saḷāyatane ñāṇaṁ ...
 Nāmarūpe ñāṇaṁ ... Viññāṇe ñāṇaṁ ... Saṅkhāresu ñāṇaṁ saṅkhārasamudaye
 ñāṇaṁ saṅkhāranirodhe ñāṇaṁ saṅkhāranirodhagāminiyā paṭipadāya
 ñāṇaṁ imāni vuccanti bhikkhave catucattāḷīsaṁ ñāṇavatthūni.
      [120] Katamañca bhikkhave jarāmaraṇaṁ. Yā tesaṁ tesaṁ sattānaṁ
 tamhi tamhi sattanikāye jarā jīraṇatā khaṇḍiccaṁ pāliccaṁ valittacatā
 āyuno saṁhāni indriyānaṁ paripāko ayaṁ vuccati jarā. Yā
 tesaṁ tesaṁ sattānaṁ tamhā tamhā sattanikāyā cuti cavanatā bhedo
 antaradhānaṁ maccu maraṇaṁ kālakiriyā khandhānaṁ bhedo kaḷevarassa
 nikkhepo jīvitindriyassa upacchedo idaṁ vuccati maraṇaṁ. Iti ayañca
 jarā idañca maraṇaṁ idaṁ vuccati bhikkhave jarāmaraṇaṁ.
 Jātisamudayā jarāmaraṇasamudayo jātinirodhā jarāmaraṇanirodho ayameva
 ariyo aṭṭhaṅgiko maggo jarāmaraṇanirodhagāminī paṭipadā seyyathīdaṁ
 sammādiṭṭhi .pe. Sammāsamādhi.
      [121] Yato kho bhikkhave < PTS. S II , 58 >ariyasāvako evaṁ jarāmaraṇaṁ pajānāti
 evaṁ jarāmaraṇasamudayaṁ pajānāti evaṁ jarāmaraṇanirodhaṁ pajānāti
 evaṁ jarāmaraṇanirodhagāminiṁ paṭipadaṁ pajānāti idamassa dhamme
-------------------------------------------------
[page 069]
 Ñāṇaṁ. So iminā dhammena diṭṭhena viditena akālikena pattena
 pariyogāḷhena atītānāgate nayaṁ neti. Ye kho keci atītamaddhānaṁ
 samaṇā vā brāhmaṇā vā jarāmaraṇaṁ abbhaññaṁsu jarāmaraṇasamudayaṁ
 abbhaññaṁsu jarāmaraṇanirodhaṁ abbhaññaṁsu jarāmaraṇanirodhagāminiṁ
 paṭipadaṁ abbhaññaṁsu sabbe te evameva abbhaññaṁsu seyyathāpihaṁ
 etarahi. Yepi hi keci anāgatamaddhānaṁ samaṇā vā brāhmaṇā vā
 jarāmaraṇaṁ abhijānissanti jarāmaraṇasamudayaṁ abhijānissanti jarāmaraṇanirodhaṁ
 abhijānissanti jarāmaraṇanirodhagāminiṁ paṭipadaṁ abhijānissanti
 sabbe te evameva abhijānissanti seyyathāpihaṁ etarahīti. Idamassa
 anvaye ñāṇaṁ.
      [122] Yato kho bhikkhave ariyasāvakassa imāni dve ñāṇāni
 parisuddhāni honti pariyodātāni dhamme ñāṇañca anvaye ñāṇañca.
 Ayaṁ vuccati bhikkhave ariyasāvako diṭṭhisampanno itipi dassanasampanno
 itipi āgato imaṁ saddhammaṁ itipi passati imaṁ
 saddhammaṁ itipi sekkhena ñāṇena samannāgato itipi sekkhāya
 vijjāya samannāgato itipi dhammasotaṁ samāpanno itipi ariyo
 nibbedhikapañño itipi amatadvāraṁ āhacca tiṭṭhati itipīti.
      [123] Katamā ca bhikkhave jāti .pe. Katamo ca bhikkhave
 bhavo ... Katamañca bhikkhave upādānaṁ ... Katamā ca bhikkhave taṇhā ...
 Katamā ca bhikkhave vedanā ... Katamo ca bhikkhave phasso ... Katamañca
-------------------------------------------------
[page 070]
 Bhikkhave saḷāyatanaṁ ... Katamañca bhikkhave nāmarūpaṁ ... Katamañca < PTS. S II , 59 >bhikkhave
 viññāṇaṁ ... Katame ca bhikkhave saṅkhārā tayome bhikkhave saṅkhārā
 kāyasaṅkhāro vacīsaṅkhāro cittasaṅkhāro ime vuccanti bhikkhave
 saṅkhārā. Avijjāsamudayā saṅkhārasamudayo avijjānirodhā
 saṅkhāranirodho ayameva ariyo aṭṭhaṅgiko maggo saṅkhāranirodhagāminī
 paṭipadā seyyathīdaṁ sammādiṭṭhi .pe. Sammāsamādhi.
      [124] Yato kho bhikkhave ariyasāvako evaṁ saṅkhāre pajānāti
 evaṁ saṅkhārasamudayaṁ pajānāti evaṁ saṅkhāranirodhaṁ pajānāti evaṁ
 saṅkhāranirodhagāminiṁ paṭipadaṁ pajānāti idamassa dhamme ñāṇaṁ.
 So iminā dhammena diṭṭhena viditena akālikena pattena
 pariyogāḷhena atītānāgate nayaṁ neti. Ye kho keci
 atītamaddhānaṁ samaṇā vā brāhmaṇā vā saṅkhāre abbhaññaṁsu
 saṅkhārasamudayaṁ abbhaññaṁsu saṅkhāranirodhaṁ abbhaññaṁsu saṅkhāranirodhagāminiṁ
 paṭipadaṁ abbhaññaṁsu sabbe te evameva abbhaññaṁsu seyyathāpihaṁ
 etarahi. Yepi hi keci anāgatamaddhānaṁ samaṇā vā brāhmaṇā vā
 saṅkhāre abhijānissanti saṅkhārasamudayaṁ abhijānissanti saṅkhāranirodhaṁ
 abhijānissanti saṅkhāranirodhagāminiṁ paṭipadaṁ abhijānissanti sabbe
 te evameva abhijānissanti seyyathāpihaṁ etarahīti. Idamassa
 anvaye ñāṇaṁ.
      [125] Yato kho bhikkhave ariyasāvakassa imāni dve ñāṇāni
-------------------------------------------------
[page 071]
 Parisuddhāni honti pariyodātāni dhamme ñāṇañca anvaye
 ñāṇañca. Ayaṁ vuccati bhikkhave ariyasāvako diṭṭhisampanno
 itipi dassanasampanno itipi āgato imaṁ saddhammaṁ itipi
 passati imaṁ saddhammaṁ itipi sekkhena ñāṇena samannāgato
 itipi sekkhāya vijjāya samannāgato itipi dhammasotaṁ samāpanno
 itipi ariyo nibbedhikapañño itipi amatadvāraṁ āhacca tiṭṭhati
 itipīti. Tatiyaṁ.
      [126] Sāvatthiyaṁ viharati ... Sattasattari vo bhikkhave
 ñāṇavatthūni desessāmi taṁ suṇātha sādhukaṁ manasikarotha bhāsissāmīti.
 Evaṁ bhanteti kho < PTS. S II , 60 >te bhikkhū bhagavato paccassosuṁ.
      [127] Bhagavā etadavoca katamāni ca 1- bhikkhave sattasattari
 ñāṇavatthūni jātipaccayā jarāmaraṇanti ñāṇaṁ asati jātiyā
 natthi jarāmaraṇanti ñāṇaṁ atītampi addhānaṁ jātipaccayā
 jarāmaraṇanti ñāṇaṁ asati jātiyā natthi jarāmaraṇanti ñāṇaṁ
 anāgatampi addhānaṁ jātipaccayā jarāmaraṇanti ñāṇaṁ asati jātiyā
 natthi jarāmaraṇanti ñāṇaṁ yampissa taṁ dhammaṭṭhitiñāṇaṁ tampi
 khayadhammaṁ vayadhammaṁ virāgadhammaṁ nirodhadhammanti ñāṇaṁ. Bhavapaccayā
 jātīti ñāṇaṁ .pe. Upādānapaccayā bhavoti ñāṇaṁ ... Taṇhāpaccayā
 upādānanti ñāṇaṁ ... Vedanāpaccayā taṇhāti ñāṇaṁ ...
 Phassapaccayā vedanāti ñāṇaṁ ... Saḷāyatanapaccayā phassoti ñāṇaṁ ...

  *  *  *  *  *  *
  Footnote:1 Ma. casaddo natthi.
-------------------------------------------------
[page 072]
 Nāmarūpapaccayā saḷāyatananti ñāṇaṁ ... Viññāṇapaccayā nāmarūpanti
 ñāṇaṁ ... Saṅkhārapaccayā viññāṇanti ñāṇaṁ ... Avijjāpaccayā
 saṅkhārāti ñāṇaṁ asati avijjāya natthi saṅkhārāti ñāṇaṁ
 atītampi addhānaṁ avijjāpaccayā saṅkhārāti ñāṇaṁ asati avijjāya
 natthi saṅkhārāti ñāṇaṁ anāgatampi addhānaṁ avijjāpaccayā
 saṅkhārāti ñāṇaṁ asati avijjāya natthi saṅkhārāti ñāṇaṁ
 yampissa taṁ dhammaṭṭhitiñāṇaṁ tampi khayadhammaṁ vayadhammaṁ virāgadhammaṁ
 nirodhadhammanti ñāṇaṁ. Imāni vuccanti bhikkhave sattasattari
 ñāṇavatthūnīti. Catutthaṁ.
      [128] Sāvatthiyaṁ viharati ... Avijjāpaccayā bhikkhave saṅkhārā
 saṅkhārapaccayā viññāṇaṁ .pe. Evametassa kevalassa dukkhakkhandhassa
 samudayo hotiti.
      [129] Evaṁ vutte aññataro bhikkhu bhagavantaṁ etadavoca
 katamaṁ nu kho bhante jarāmaraṇaṁ kassa ca < PTS. S II , 61 >panidaṁ jarāmaraṇanti.
 No kallo pañhoti bhagavā avoca katamaṁ jarāmaraṇaṁ kassa ca
 panidaṁ jarāmaraṇanti iti vā bhikkhu yo vadeyya aññaṁ jarāmaraṇaṁ
 aññassa ca panidaṁ jarāmaraṇanti iti vā bhikkhu yo vadeyya
 ubhayametaṁ ekatthaṁ byañjanameva nānaṁ. Taṁ jīvaṁ taṁ sarīranti vā
 bhikkhu diṭṭhiyā sati brahmacariyavāso na hoti aññaṁ jīvaṁ aññaṁ
 sarīranti vā bhikkhu diṭṭhiyā sati brahmacariyavāso na hoti.
-------------------------------------------------
[page 073]
 Ete te bhikkhu ubho ante anupagamma majjhena tathāgato dhammaṁ
 deseti jātipaccayā jarāmaraṇanti.
      [130] Katamā nu kho bhante jāti kassa ca panāyaṁ jātīti.
 No kallo pañhoti bhagavā avoca katamā jāti kassa ca
 panāyaṁ jātīti iti vā bhikkhu yo vadeyya aññā jāti aññassa
 ca panāyaṁ jātīti iti vā bhikkhu yo vadeyya ubhayametaṁ ekatthaṁ
 byañjanameva nānaṁ. Taṁ jīvaṁ taṁ sarīranti vā bhikkhu diṭṭhiyā sati
 brahmacariyavāso na hoti aññaṁ jīvaṁ aññaṁ sarīranti vā bhikkhu
 diṭṭhiyā sati brahmacariyavāso na hoti. Ete te bhikkhu ubho
 ante anupagamma majjhena tathāgato dhammaṁ deseti bhavapaccayā
 jātīti.
      [131] Katamo nu kho bhante bhavo kassa ca panāyaṁ bhavoti.
 No kallo pañhoti bhagavā avoca katamo bhavo kassa ca
 panāyaṁ bhavoti iti vā bhikkhu yo vadeyya añño bhavo aññassa
 ca panāyaṁ bhavoti iti vā bhikkhu yo vadeyya ubhayametaṁ ekatthaṁ
 byañjanameva nānaṁ. Taṁ jīvaṁ taṁ sarīranti vā bhikkhu diṭṭhiyā sati
 brahmacariyavāso na hoti aññaṁ jīvaṁ aññaṁ sarīranti vā bhikkhu
 diṭṭhiyā sati brahmacariyavāso na hoti. Ete te bhikkhu ubho
 ante anupagamma majjhena tathāgato dhammaṁ deseti upādānapaccayā
 bhavoti .pe. Taṇhāpaccayā upādānanti ... Vedanāpaccayā
-------------------------------------------------
[page 074]
 Taṇhāti ... Phassapaccayā vedanāti ... < PTS. S II , 62 >Saḷāyatanapaccayā
 phassoti ... Nāmarūpapaccayā saḷāyatananti ... Viññāṇapaccayā
 nāmarūpanti ... Saṅkhārapaccayā viññāṇanti.
      [132] Katame nu kho bhante saṅkhārā kassa ca panime
 saṅkhārāti. No kallo pañhoti bhagavā avoca katame saṅkhārā
 kassa ca panime saṅkhārāti iti vā bhikkhu yo vadeyya aññe
 saṅkhārā aññassa ca panime saṅkhārāti iti vā bhikkhu yo
 vadeyya ubhayametaṁ ekatthaṁ byañjanameva nānaṁ. Taṁ jīvaṁ taṁ
 sarīranti vā bhikkhu diṭṭhiyā sati brahmacariyavāso na hoti aññaṁ
 jīvaṁ aññaṁ sarīranti vā bhikkhu diṭṭhiyā sati brahmacariyavāso na
 hoti. Ete te bhikkhu ubho ante anupagamma majjhena tathāgato
 dhammaṁ deseti avijjāpaccayā saṅkhārāti.
      [133] Avijjāya tveva bhikkhu asesavirāganirodhā yānissa tāni 1-
 visūkāyitāni visevitāni vipphanditāni kānici kānici katamaṁ jarāmaraṇaṁ
 kassa ca panidaṁ jarāmaraṇaṁ iti vā aññaṁ jarāmaraṇaṁ aññassa ca
 panidaṁ jarāmaraṇaṁ iti vā taṁ jīvaṁ taṁ sarīraṁ iti vā aññaṁ jīvaṁ
 aññaṁ sarīraṁ iti vā sabbānissa tāni 2- pahīnāni bhavanti ucchinnamūlāni
 tālāvatthukatāni anabhāvaṅgatāni āyatiṁ anuppādadhammāni.
      [134] Avijjāya tveva bhikkhu asesavirāganirodhā yānissa tāni
 visūkāyitāni visevitāni vipphanditāni kānici kānici katamā jāti

  *  *  *  *  *  *
  Footnote:1 Yu. yānissitāni. evamuparipi. 2 Yu. sabbānissitāni. evamuparipi.
-------------------------------------------------
[page 075]
 Kassa ca panāyaṁ jāti iti vā aññā jāti aññassa ca panāyaṁ
 jāti iti vā taṁ jīvaṁ taṁ sarīraṁ iti vā aññaṁ jīvaṁ aññaṁ
 sarīraṁ iti vā sabbānissa tāni pahīnāni bhavanti ucchinnamūlāni
 tālāvatthukatāni anabhāvaṅgatāni āyatiṁ anuppādadhammāni.
      [135] Avijjāya tveva bhikkhu asesavirāganirodhā yānissa tāni
 visūkāyitāni visevitāni vipphanditāni kānici kānici katamo bhavo< PTS. S II , 63 >
 .pe. Katamaṁ upādānaṁ ... Katamā taṇhā ... Katamā vedanā ...
 Katamo phasso ... Katamaṁ saḷāyatanaṁ ... Katamaṁ nāmarūpaṁ ... Katamaṁ
 viññāṇaṁ ....
      [136] Avijjāya tveva bhikkhu asesavirāganirodhā yānissa tāni
 visūkāyitāni visevitāni vipphanditāni kānici kānici katame saṅkhārā
 kassa ca panime saṅkhārā iti vā aññe saṅkhārā aññassa
 ca panime saṅkhārā iti vā taṁ jīvaṁ taṁ sarīraṁ iti vā aññaṁ
 jīvaṁ aññaṁ sarīraṁ iti vā sabbānissa tāni pahīnāni bhavanti
 ucchinnamūlāni tālāvatthukatāni anabhāvaṅgatāni āyatiṁ anuppādadhammānīti.
 Pañcamaṁ.
      [137] Sāvatthiyaṁ viharati ... Tatra kho .pe. Avijjāpaccayā
 bhikkhave saṅkhārā saṅkhārapaccayā viññāṇaṁ .pe. Evametassa
 kevalassa dukkhakkhandhassa samudayo hoti.
      [138] Katamaṁ jarāmaraṇaṁ kassa ca panidaṁ jarāmaraṇanti iti vā
-------------------------------------------------
[page 076]
 Bhikkhave yo vadeyya aññaṁ jarāmaraṇaṁ aññassa ca panidaṁ jarāmaraṇanti
 iti vā bhikkhave yo vadeyya ubhayametaṁ ekatthaṁ byañjanameva
 nānaṁ. Taṁ jīvaṁ taṁ sarīranti vā bhikkhave diṭṭhiyā sati
 brahmacariyavāso na hoti aññaṁ jīvaṁ aññaṁ sarīranti vā bhikkhave
 diṭṭhiyā sati brahmacariyavāso na hoti. Ete te bhikkhave
 ubho ante anupagamma majjhena tathāgato dhammaṁ deseti
 jātipaccayā jarāmaraṇanti .pe. Katamā jāti ... Katamo bhavo ...
 Katamaṁ upādānaṁ < PTS. S II , 64 >... Katamā taṇhā ... Katamā vedanā ... Katamo
 phasso ... Katamaṁ saḷāyatanaṁ ... Katamaṁ nāmarūpaṁ ... Katamaṁ viññāṇaṁ ....
      [139] Katame saṅkhārā kassa ca panime saṅkhārāti iti vā
 bhikkhave yo vadeyya aññe saṅkhārā aññassa ca panime saṅkhārāti
 iti vā bhikkhave yo vadeyya ubhayametaṁ ekatthaṁ byañjanameva
 nānaṁ. Taṁ jīvaṁ taṁ sarīraṁ iti vā bhikkhave diṭṭhiyā sati
 brahmacariyavāso na hoti aññaṁ jīvaṁ aññaṁ sarīraṁ iti vā bhikkhave
 diṭṭhiyā sati brahmacariyavāso na hoti. Ete te bhikkhave
 ubho ante anupagamma majjhena tathāgato dhammaṁ deseti
 avijjāpaccayā saṅkhārā .pe.
      [140] Avijjāya tveva bhikkhave asesavirāganirodhā yānissa tāni
 visūkāyitāni visevitāni vipphanditāni kānici kānici katamaṁ jarāmaraṇaṁ
 kassa ca panidaṁ jarāmaraṇaṁ iti vā aññaṁ jarāmaraṇaṁ aññassa ca
-------------------------------------------------
[page 077]
 Panidaṁ jarāmaraṇaṁ iti vā taṁ jīvaṁ taṁ sarīraṁ iti vā aññaṁ jīvaṁ
 aññaṁ sarīraṁ iti vā sabbānissa tāni pahīnāni bhavanti ucchinnamūlāni
 tālāvatthukatāni anabhāvaṅgatāni āyatiṁ anuppādadhammāni.
      [141] Avijjāya tveva bhikkhave asesavirāganirodhā yānissa tāni
 visūkāyitāni visevitāni vipphanditāni kānici kānici katamā jāti
 .pe. Katamo bhavo ... Katamaṁ upādānaṁ ... Katamā taṇhā ... Katamā
 vedanā ... Katamo phasso ... Katamaṁ saḷāyatanaṁ ... Katamaṁ nāmarūpaṁ ...
 Katamaṁ viññāṇaṁ ....
      [142] Avijjāya tveva bhikkhave asesavirāganirodhā yānissa tāni
 visūkāyitāni visevitāni vipphanditāni kānici kānici katame saṅkhārā
 kassa ca panime saṅkhārā iti vā aññe saṅkhārā aññassa
 ca panime saṅkhārā iti vā taṁ jīvaṁ taṁ sarīraṁ iti vā aññaṁ
 jīvaṁ aññaṁ sarīraṁ iti vā sabbānissa tāni pahīnāni bhavanti
 ucchinnamūlāni tālāvatthukatāni anabhāvaṅgatāni āyatiṁ anuppādadhammānīti.
 Chaṭṭhaṁ.
      [143] < PTS. S II , 65 >Sāvatthiyaṁ viharati ... Nāyaṁ bhikkhave kāyo tumhākaṁ nāpi
 aññesaṁ. Purāṇamidaṁ bhikkhave kammaṁ abhisaṅkhataṁ abhisañcetayitaṁ
 vedanīyaṁ daṭṭhabbaṁ.
      [144] Tatra [1]- bhikkhave sutavā ariyasāvako paṭiccasamuppādaññeva
 sādhukaṁ yoniso manasikaroti iti imasmiṁ sati idaṁ hoti imassuppādā

  *  *  *  *  *  *
  Footnote:1 Ma. Yu. kho.
-------------------------------------------------
[page 078]
 Idaṁ uppajjati imasmiṁ asati idaṁ na hoti imassa
 nirodhā idaṁ nirujjhati yadidaṁ avijjāpaccayā saṅkhārā saṅkhārapaccayā
 viññāṇaṁ .pe. Evametassa kevalassa dukkhakkhandhassa
 samudayo hoti. Avijjāya tveva asesavirāganirodhā saṅkhāranirodho
 saṅkhāranirodhā viññāṇanirodho .pe. Evametassa kevalassa
 dukkhakkhandhassa nirodho hotīti. Sattamaṁ.
      [145] Sāvatthiyaṁ viharati ... Yañca [1]- bhikkhave ceteti yañca
 pakappeti yañca anuseti ārammaṇametaṁ hoti viññāṇassa ṭhitiyā
 ārammaṇe sati patiṭṭhā viññāṇassa hoti tasmiṁ patiṭṭhite
 viññāṇe virūḷhe āyatiṁ punabbhavābhinibbatti hoti āyatiṁ
 punabbhavābhinibbattiyā sati āyatiṁ jātijarāmaraṇaṁ sokaparideva-
 dukkhadomanassupāyāsā sambhavanti evametassa kevalassa dukkhakkhandhassa
 samudayo hoti. No ca 2- bhikkhave ceteti no ca 2- pakappeti atha ca 2-
 anuseti ārammaṇametaṁ hoti viññāṇassa ṭhitiyā ārammaṇe sati
 patiṭṭhā viññāṇassa hoti tasmiṁ patiṭṭhite viññāṇe virūḷhe
 āyatiṁ punabbhavābhinibbatti hoti āyatiṁ punabbhavābhinibbattiyā sati
 āyatiṁ jātijarāmaraṇaṁ sokaparidevadukkhadomanassupāyāsā sambhavanti
 evametassa kevalassa dukkhakkhandhassa samudayo hoti.
      [146] Yato ca kho bhikkhave no < PTS. S II , 66 >ca 3- ceteti no ca pakappeti no
 ca anuseti ārammaṇametaṁ na hoti viññāṇassa ṭhitiyā ārammaṇe

  *  *  *  *  *  *
  Footnote:1 Yu. kho. 2 Ma. Yu. ce. evamuparipi. 3 Ma. Yu. ceva.
-------------------------------------------------
[page 079]
 Asati patiṭṭhā viññāṇassa na hoti tadappatiṭṭhite viññāṇe
 avirūḷhe āyatiṁ punabbhavābhinibbatti na hoti āyatiṁ punabbhavābhinibbattiyā
 asati āyatiṁ jātijarāmaraṇaṁ sokaparidevadukkhadomanassupāyāsā
 nirujjhanti evametassa kevalassa dukkhakkhandhassa nirodho
 hotīti. Aṭṭhamaṁ.
      [147] Sāvatthiyaṁ viharati ... Yañca bhikkhave ceteti yañca
 pakappeti yañca anuseti ārammaṇametaṁ hoti viññāṇassa ṭhitiyā
 ārammaṇe sati patiṭṭhā viññāṇassa hoti tasmiṁ patiṭṭhite
 viññāṇe virūḷhe nāmarūpassa avakkanti hoti nāmarūpapaccayā
 saḷāyatanaṁ saḷāyatanapaccayā phasso phassapaccayā vedanā ...
 Taṇhā ... Upādānaṁ ... Bhavo ... Jāti ... Jarāmaraṇaṁ sokaparideva-
 dukkhadomanassupāyāsā sambhavanti evametassa kevalassa dukkhakkhandhassa
 samudayo hoti. No ca bhikkhave ceteti no ca pakappeti
 atha ca anuseti ārammaṇametaṁ hoti viññāṇassa ṭhitiyā
 ārammaṇe sati patiṭṭhā viññāṇassa hoti tasmiṁ patiṭṭhite
 viññāṇe virūḷhe nāmarūpassa avakkanti hoti nāmarūpapaccayā
 saḷāyatanaṁ .pe. Evametassa kevalassa dukkhakkhandhassa samudayo
 hoti.
      [148] Yato ca kho bhikkhave no ca ceteti no ca pakappeti
 no ca anuseti ārammaṇametaṁ na hoti viññāṇassa ṭhitiyā
-------------------------------------------------
[page 080]
 Ārammaṇe asati patiṭṭhā viññāṇassa na hoti tadappatiṭṭhite
 viññāṇe avirūḷhe nāmarūpassa avakkanti na hoti nāmarūpanirodhā
 saḷāyatananirodho .pe. Evametassa kevalassa dukkhakkhandhassa nirodho
 hotīti. Navamaṁ.
      [149] Sāvatthiyaṁ viharati ... Yañca bhikkhave ceteti yañca
 pakappeti yañca anuseti ārammaṇametaṁ hoti viññāṇassa ṭhitiyā
 ārammaṇe sati patiṭṭhā viññāṇassa hoti tasmiṁ patiṭṭhite
 viññāṇe virūḷhe nati hoti natiyā sati āgatigati 1- hoti
 āgatigatiyā sati cutūpapāto hoti cutūpapāte sati āyatiṁ jātijarāmaraṇaṁ
 sokaparidevadukkhadomanassupāyāsā sambhavanti evametassa
 kevalassa dukkhakkhandhassa samudayo hoti. No ca bhikkhave ceteti
 no ca pakappeti atha ca anuseti ārammaṇametaṁ hoti viññāṇassa
 ṭhitiyā ārammaṇe sati patiṭṭhā viññāṇassa hoti tasmiṁ
 patiṭṭhite viññāṇe virūḷhe nati hoti natiyā sati āgatigati
 hoti āgatigatiyā sati cutūpapāto hoti cutūpapāte sati
 āyatiṁ jātijarāmaraṇaṁ sokaparidevadukkhadomanassupāyāsā sambhavanti
 evametassa kevalassa dukkhakkhandhassa samudayo hoti.
      [150] Yato ca kho bhikkhave no ca ceteti no ca pakappeti
 no ca anuseti ārammaṇametaṁ na hoti viññāṇassa ṭhitiyā

  *  *  *  *  *  *
  Footnote:1 Sī. agatigati.
-------------------------------------------------
[page 081]
 Ārammaṇe asati patiṭṭhā viññāṇassa na hoti tadappatiṭṭhite
 viññāṇe avirūḷhe nati na hoti natiyā asati āgatigati na
 hoti āgatigatiyā asati cutūpapāto na hoti cutūpapāte asati
 āyatiṁ jātijarāmaraṇaṁ sokaparidevadukkhadomanassupāyāsā nirujjhanti
 evametassa kevalassa dukkhakkhandhassa nirodho hotīti. Dasamaṁ.
                   Kaḷārakhattiyavaggo catuttho.
                        Tassa uddānaṁ
          bhūtamidaṁ kaḷārañca dve ca ñāṇavatthuni 1-
          avijjāpaccayā ca dve natumhā cetanā tayoti.
                    ----------------

  *  *  *  *  *  *
  Footnote:1 Ma. ñāṇavatthūni. Yu. ñāṇassa vatthūni.
-------------------------------------------------
[page 082]
                     Gahapativaggo pañcamo
      [151] Sāvatthiyaṁ viharati ... Atha kho anāthapiṇḍiko gahapati
 yena bhagavā tenupasaṅkami upasaṅkamitvā bhagavantaṁ abhivādetvā
 ekamantaṁ nisīdi. Ekamantaṁ nisinnaṁ kho anāthapiṇḍikaṁ gahapatiṁ
 bhagavā etadavoca yato kho gahapati ariyasāvakassa pañca bhayāni
 verāni vūpasantāni honti catūhi ca sotāpattiyaṅgehi samannāgato
 hoti ariyo cassa ñāyo paññāya sudiṭṭho hoti supaṭividdho so
 ākaṅkhamāno attanāva attānaṁ byākareyya khīṇanirayomhi
 khīṇatiracchānayoniyo 1- khīṇapittivisayo khīṇāpāyaduggativinipāto
 sotāpannohamasmi avinipātadhammo niyato sambodhiparāyanoti.
      [152] Katamāni pañca bhayāni verāni vūpasantāni honti. Yaṁ
 gahapati pāṇātipātī pāṇātipātappaccayā diṭṭhadhammikampi bhayaṁ veraṁ
 pasavati samparāyikampi bhayaṁ veraṁ pasavati cetasikampi dukkhaṁ domanassaṁ
 paṭisaṁvedayati pāṇātipātā paṭiviratassa evaṁ taṁ bhayaṁ veraṁ vūpasantaṁ
 hoti. Yaṁ gahapati adinnādāyī adinnādānappaccayā diṭṭhadhammikampi
 bhayaṁ veraṁ pasavati samparāyikampi bhayaṁ veraṁ pasavati cetasikampi dukkhaṁ
 domanassaṁ paṭisaṁvedayati adinnādānā < PTS. S II , 69 >paṭiviratassa evaṁ taṁ bhayaṁ
 veraṁ vūpasantaṁ hoti. Yaṁ gahapati kāmesumicchācārī kāmesumicchācārappaccayā

  *  *  *  *  *  *
  Footnote:1 Ma. khīṇatiracchānayoni. evamuparipi.
-------------------------------------------------
[page 083]
 Diṭṭhadhammikampi bhayaṁ veraṁ pasavati samparāyikampi bhayaṁ
 veraṁ pasavati cetasikampi dukkhaṁ domanassaṁ paṭisaṁvedayati kāmesumicchācārā
 paṭiviratassa evaṁ taṁ bhayaṁ veraṁ vūpasantaṁ hoti. Yaṁ
 gahapati musāvādī musāvādappaccayā diṭṭhadhammikampi bhayaṁ veraṁ pasavati
 samparāyikampi bhayaṁ veraṁ pasavati cetasikampi dukkhaṁ domanassaṁ
 paṭisaṁvedayati musāvādā paṭiviratassa evaṁ taṁ bhayaṁ veraṁ vūpasantaṁ
 hoti. Yaṁ gahapati surāmerayamajjapamādaṭṭhāyī surāmerayamajja-
 pamādaṭṭhānappaccayā diṭṭhadhammikampi bhayaṁ veraṁ pasavati samparāyikampi
 bhayaṁ veraṁ pasavati cetasikampi dukkhaṁ domanassaṁ paṭisaṁvedayati
 surāmerayamajjapamādaṭṭhānā paṭiviratassa evaṁ taṁ bhayaṁ veraṁ vūpasantaṁ
 hoti. Imāni pañca bhayāni verāni vūpasantāni honti.
      [153] Katamehi catūhi sotāpattiyaṅgehi samannāgato hoti.
 Idha gahapati ariyasāvako buddhe aveccappasādena samannāgato hoti
 itipi so bhagavā arahaṁ sammāsambuddho vijjācaraṇasampanno sugato
 lokavidū anuttaro purisadammasārathi satthā devamanussānaṁ buddho
 bhagavāti dhamme aveccappasādena samannāgato hoti svākkhāto
 bhagavatā dhammo sandiṭṭhiko akāliko ehipassiko opanayiko paccattaṁ
 veditabbo viññūhīti saṅghe aveccappasādena samannāgato hoti
 supaṭipanno bhagavato sāvakasaṅgho ujupaṭipanno bhagavato sāvakasaṅgho
 ñāyapaṭipanno bhagavato sāvakasaṅgho sāmīcipaṭipanno bhagavato
-------------------------------------------------
[page 084]
 Sāvakasaṅgho < PTS. S II , 70 >yadidaṁ cattāri purisayugāni aṭṭha purisapuggalā esa
 bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo
 anuttaraṁ puññakkhettaṁ lokassāti ariyakantehi sīlehi
 samannāgato hoti akhaṇḍehi acchiddehi asabalehi akammāsehi
 bhujissehi viññūpasatthehi aparāmaṭṭhehi samādhisaṁvattanikehi. Imehi
 catūhi sotāpattiyaṅgehi samannāgato hoti.
      [154] Katamo cassa ariyo ñāyo paññāya sudiṭṭho hoti
 supaṭividdho. Idha gahapati ariyasāvako paṭiccasamuppādaññeva sādhukaṁ
 yoniso manasikaroti iti imasmiṁ sati idaṁ hoti imassuppādā
 idaṁ uppajjati imasmiṁ asati idaṁ na hoti imassa nirodhā
 idaṁ nirujjhati yadidaṁ avijjāpaccayā saṅkhārā saṅkhārapaccayā
 viññāṇaṁ .pe. Evametassa kevalassa dukkhakkhandhassa samudayo
 hoti avijjāya tveva asesavirāganirodhā saṅkhāranirodho saṅkhāranirodhā
 viññāṇanirodho .pe. Evametassa kevalassa dukkhakkhandhassa
 nirodho hoti. Ayamassa ariyo ñāyo paññāya sudiṭṭho hoti
 supaṭividdho.
      [155] Yato kho gahapati ariyasāvakassa imāni pañca bhayāni
 verāni vūpasantāni honti imehi ca 1- catūhi sotāpattiyaṅgehi
 samannāgato hoti ayañcassa ariyo ñāyo paññāya sudiṭṭho
 hoti supaṭividdho so ākaṅkhamāno attanāva attānaṁ byākareyya

  *  *  *  *  *  *
  Footnote:1 Ma. Yu. casaddo natthi.
-------------------------------------------------
[page 085]
 Khīṇanirayomhi khīṇatiracchānayoniyo khīṇapittivisayo khīṇāpāyaduggativinipāto
 sotāpannohamasmi avinipātadhammo niyato sambodhiparāyanoti.
 Paṭhamaṁ.
      [156] Sāvatthiyaṁ viharati ... Yato kho bhikkhave ariyasāvakassa
 pañca bhayāni verāni vūpasantāni honti catūhi ca sotāpattiyaṅgehi
 samannāgato hoti ariyo cassa ñāyo paññāya sudiṭṭho
 hoti supaṭividdho so ākaṅkhamāno attanāva attānaṁ byākareyya
 khīṇanirayomhi .pe. Avinipātadhammo niyato sambodhiparāyanoti.
                [bhikkhaveti sabbaṁ vitthāretabbaṁ] 1-
      [157] Katamāni pañca bhayāni verāni vūpasantāni honti.
 Yaṁ bhikkhave pāṇātipātī .pe. Yaṁ bhikkhave adinnādāyī .pe.
 Yaṁ bhikkhave kāmesumicchācārī .pe. Yaṁ bhikkhave musāvādī .pe.
 Yaṁ bhikkhave surāmerayamajjapamādaṭṭhāyī .pe. Imāni pañca bhayāni
 verāni vūpasantāni honti.
      [158] Katamehi catūhi sotāpattiyaṅgehi samannāgato hoti.
 Idha bhikkhave ariyasāvako buddhe .pe. Dhamme .pe. Saṅghe
 .pe. Ariyakantehi sīlehi samannāgato hoti .pe. Imehi
 catūhi sotāpattiyaṅgehi samannāgato hoti.
      [159] Katamo cassa ariyo ñāyo paññāya sudiṭṭho hoti

  *  *  *  *  *  *
  Footnote:1 sīhalapoṭṭhake bhikkhaveti sabbaṁ vitthāretabbanti evaṁ dissati.
-------------------------------------------------
[page 086]
 Supaṭividdho. Idha bhikkhave ariyasāvako paṭiccasamuppādaññeva
 sādhukaṁ yoniso manasikaroti .pe. Ayamassa ariyo ñāyo paññāya
 sudiṭṭho hoti supaṭividdho.
      [160] Yato kho bhikkhave ariyasāvakassa imāni pañca bhayāni
 verāni vūpasantāni honti imehi ca catūhi sotāpattiyaṅgehi
 samannāgato hoti ayañcassa ariyo ñāyo paññāya sudiṭṭho
 hoti supaṭividdho. So ākaṅkhamāno attanāva attānaṁ byākareyya
 khīṇanirayomhi khīṇatiracchānayoniyo khīṇapittivisayo khīṇāpāyaduggativinipāto
 sotāpannohamasmi avinipātadhammo niyato sambodhiparāyanoti.
 Dutiyaṁ.
      [161] Sāvatthiyaṁ viharati ... Dukkhassa bhikkhave samudayañca
 atthaṅgamañca desessāmi taṁ suṇātha sādhukaṁ manasikarotha bhāsissāmīti.
 Evaṁ bhanteti kho te bhikkhū bhagavato paccassosuṁ.
      [162] Bhagavā etadavoca katamo ca bhikkhave dukkhassa samudayo
 cakkhuñca paṭicca rūpe ca uppajjati cakkhuviññāṇaṁ tiṇṇaṁ saṅgati
 phasso phassapaccayā vedanā vedanāpaccayā taṇhā ayaṁ kho
 bhikkhave dukkhassa samudayo. Sotañca paṭicca sadde ca ... Ghānañca
 paṭicca gandhe ca ... Jivhañca paṭicca rase ca ... Kāyañca paṭicca
 phoṭṭhabbe ca ... Manañca paṭicca dhamme ca uppajjati manoviññāṇaṁ
 tiṇṇaṁ saṅgati phasso phassapaccayā vedanā vedanāpaccayā taṇhā
-------------------------------------------------
[page 087]
 Ayaṁ kho bhikkhave dukkhassa samudayo.
      [163] Katamo ca bhikkhave dukkhassa atthaṅgamo. Cakkhuñca
 paṭicca rūpe ca uppajjati cakkhuviññāṇaṁ tiṇṇaṁ saṅgati phasso
 phassapaccayā vedanā vedanāpaccayā taṇhā tassāyeva taṇhāya
 asesavirāganirodhā upādānanirodho upādānanirodhā bhavanirodho
 bhavanirodhā jātinirodho jātinirodhā jarāmaraṇaṁ sokaparidevadukkha-
 domanassupāyāsā nirujjhanti evametassa kevalassa dukkhakkhandhassa
 nirodho hoti ayaṁ kho bhikkhave dukkhassa atthaṅgamo. Sotañca
 paṭicca sadde ca ... Ghānañca paṭicca gandhe ca ... Jivhañca
 paṭicca rase ca ... Kāyañca paṭicca phoṭṭhabbe ca ... Manañca
 paṭicca dhamme ca uppajjati manoviññāṇaṁ tiṇṇaṁ saṅgati
 phasso phassapaccayā vedanā vedanāpaccayā taṇhā tassāyeva
 taṇhāya asesavirāganirodhā upādānanirodho upādānanirodhā
 bhavanirodho bhavanirodhā jātinirodho jātinirodhā jarāmaraṇaṁ
 sokaparidevadukkhadomanassupāyāsā nirujjhanti evametassa kevalassa
 dukkhakkhandhassa nirodho hoti ayaṁ kho bhikkhave dukkhassa
 atthaṅgamoti. Tatiyaṁ.
      [164] Sāvatthiyaṁ viharati ... Lokassa bhikkhave samudayañca
 atthaṅgamañca desessāmi taṁ suṇātha ... Katamo ca bhikkhave lokassa
 samudayo. Cakkhuñca paṭicca rūpe ca uppajjati cakkhuviññāṇaṁ
-------------------------------------------------
[page 088]
 Tiṇṇaṁ saṅgati phasso phassapaccayā vedanā vedanāpaccayā taṇhā
 taṇhāpaccayā upādānaṁ upādānapaccayā bhavo bhavapaccayā jāti
 jātipaccayā jarāmaraṇaṁ sokaparidevadukkhadomanassupāyāsā sambhavanti
 ayaṁ kho bhikkhave lokassa samudayo. Sotañca paṭicca sadde ca ...
 Ghānañca paṭicca gandhe ca ... Jivhañca paṭicca rase ca ... Kāyañca
 paṭicca phoṭṭhabbe ca ... Manañca paṭicca dhamme ca uppajjati
 manoviññāṇaṁ tiṇṇaṁ saṅgati phasso phassapaccayā vedanā .pe.
 Jātipaccayā jarāmaraṇaṁ sokaparidevadukkhadomanassupāyāsā sambhavanti
 ayaṁ kho bhikkhave lokassa samudayo.
      [165] Katamo ca bhikkhave lokassa atthaṅgamo. Cakkhuñca
 paṭicca rūpe ca uppajjati cakkhuviññāṇaṁ tiṇṇaṁ saṅgati phasso
 phassapaccayā vedanā vedanāpaccayā taṇhā tassāyeva taṇhāya
 asesavirāganirodhā upādānanirodho upādānanirodhā bhavanirodho .pe.
 Evametassa kevalassa dukkhakkhandhassa nirodho hoti ayaṁ kho
 bhikkhave lokassa atthaṅgamo. Sotañca paṭicca sadde ca ...
 Ghānañca paṭicca gandhe ca ... Jivhañca paṭicca rase ca ... Kāyañca
 paṭicca phoṭṭhabbe ca ... Manañca paṭicca dhamme ca uppajjati
 manoviññāṇaṁ tiṇṇaṁ saṅgati phasso phassapaccayā vedanā
 vedanāpaccayā taṇhā tassāyeva taṇhāya asesavirāganirodhā
 upādānanirodho upādānanirodhā bhavanirodho .pe. Evametassa
-------------------------------------------------
[page 089]
 Kevalassa dukkhakkhandhassa nirodho hoti ayaṁ kho bhikkhave lokassa
 atthaṅgamoti. Catutthaṁ.
      [166] Evamme sutaṁ ekaṁ samayaṁ bhagavā ñātike viharati
 giñjakāvasathe. Atha kho bhagavā rahogato paṭisallīno 1- imaṁ
 dhammapariyāyaṁ abhāsi cakkhuñca paṭicca rūpe ca uppajjati cakkhuviññāṇaṁ
 tiṇṇaṁ saṅgati phasso phassapaccayā vedanā vedanāpaccayā taṇhā
 taṇhāpaccayā upādānaṁ .pe. Evametassa kevalassa dukkhakkhandhassa
 samudayo hoti. Sotañca paṭicca sadde ca ... Ghānañca paṭicca
 gandhe ca ... Jivhañca paṭicca rase ca ... Kāyañca paṭicca phoṭṭhabbe
 ca ... Manañca paṭicca dhamme ca uppajjati manoviññāṇaṁ tiṇṇaṁ
 saṅgati phasso phassapaccayā vedanā vedanāpaccayā taṇhā
 taṇhāpaccayā upādānaṁ .pe. Evametassa kevalassa
 dukkhakkhandhassa samudayo hoti.
      [167] Cakkhuñca paṭicca rūpe ca uppajjati cakkhuviññāṇaṁ
 tiṇṇaṁ saṅgati phasso phassapaccayā vedanā vedanāpaccayā taṇhā
 tassāyeva taṇhāya asesavirāganirodhā upādānanirodho upādānanirodhā
 bhavanirodho .pe. < PTS. S II , 75 >Evametassa kevalassa dukkhakkhandhassa
 nirodho hoti. Sotañca paṭicca sadde ca .pe. Manañca
 paṭicca dhamme ca uppajjati manoviññāṇaṁ tiṇṇaṁ saṅgati phasso
 phassapaccayā vedanā vedanāpaccayā taṇhā tassāyeva taṇhāya

  *  *  *  *  *  *
  Footnote:1 Ma. paṭisallāno.
-------------------------------------------------
[page 090]
 Asesavirāganirodhā upādānanirodho upādānanirodhā bhavanirodho .pe.
 Evametassa kevalassa dukkhakkhandhassa nirodho hotīti.
      [168] Tena kho pana samayena aññataro bhikkhu bhagavato upassuti 1-
 ṭhito hoti. Addasā kho bhagavā taṁ bhikkhuṁ upassuti 1- ṭhitaṁ disvāna
 taṁ bhikkhuṁ etadavoca assosi no tvaṁ bhikkhu imaṁ dhammapariyāyanti.
 Evaṁ bhanteti. Uggaṇhāhi tvaṁ bhikkhu imaṁ dhammapariyāyaṁ pariyāpuṇāhi
 tvaṁ bhikkhu imaṁ dhammapariyāyaṁ dhārehi tvaṁ bhikkhu imaṁ dhammapariyāyaṁ
 atthasañhitoyaṁ bhikkhu dhammapariyāyo ādibrahmacariyakoti. Pañcamaṁ.
      [169] Sāvatthiyaṁ viharati ... Atha kho aññataro brāhmaṇo
 yena bhagavā tenupasaṅkami upasaṅkamitvā bhagavatā saddhiṁ sammodi
 sammodanīyaṁ kathaṁ sārāṇīyaṁ vītisāretvā ekamantaṁ nisīdi.
      [170] Ekamantaṁ nisinno kho so brāhmaṇo bhagavantaṁ
 etadavoca kiṁ nu kho bho gotama so karoti so paṭisaṁvedayatīti.
 So karoti so paṭisaṁvedayatīti kho brāhmaṇa ayameko anto.
 Kiṁ pana bho gotama añño karoti añño paṭisaṁvedayatīti.
 Añño karoti añño paṭisaṁvedayatīti kho brāhmaṇa ayaṁ dutiyo
 anto ete te brāhmaṇa ubho ante anupagamma majjhena
 tathāgato dhammaṁ deseti avijjāpaccayā saṅkhārā saṅkhārapaccayā
 viññāṇaṁ .pe. Evametassa kevalassa dukkhakkhandhassa samudayo
 hoti. Avijjāyatveva asesavirāganirodhā saṅkhāranirodho saṅkhāranirodhā

  *  *  *  *  *  *
  Footnote:1 Yu. upassutiṁ.
-------------------------------------------------
[page 091]
 Viññāṇanirodho .pe. Evametassa kevalassa dukkhakkhandhassa
 nirodho hotīti.
      [171] Evaṁ vutte so brāhmaṇo bhagavantaṁ etadavoca
 abhikkantaṁ bho gotama abhikkantaṁ bho gotama .pe. Upāsakaṁ maṁ
 bhavaṁ gotamo dhāretu ajjatagge pāṇupetaṁ saraṇaṅgatanti. Chaṭṭhaṁ.
      [172] Sāvatthiyaṁ viharati ... Atha kho jāṇussoṇi brāhmaṇo
 yena bhagavā tenupasaṅkami upasaṅkamitvā bhagavatā saddhiṁ .pe.
      [173] Ekamantaṁ nisinno kho jāṇussoṇi brāhmaṇo bhagavantaṁ
 etadavoca kiṁ nu kho bho gotama sabbamatthīti. Sabbamatthīti kho
 brāhmaṇa ayameko anto. Kiṁ pana bho gotama sabbaṁ natthīti.
 Sabbaṁ natthīti kho brāhmaṇa ayaṁ dutiyo anto ete te
 brāhmaṇa ubho ante anupagamma majjhena tathāgato dhammaṁ deseti
 avijjāpaccayā saṅkhārā saṅkhārapaccayā viññāṇaṁ .pe.
 Evametassa kevalassa dukkhakkhandhassa samudayo hoti. Avijjāyatveva
 asesavirāganirodhā saṅkhāranirodho saṅkhāranirodhā viññāṇanirodho .pe.
 Evametassa kevalassa dukkhakkhandhassa nirodho hotīti.
      [174] Evaṁ vutte jāṇussoṇi brāhmaṇo bhagavantaṁ etadavoca
 abhikkantaṁ bho gotama abhikkantaṁ bho gotama .pe. Pāṇupetaṁ
 saraṇaṅgatanti. Sattamaṁ.
      [175] Sāvatthiyaṁ viharati ... Atha kho lokāyatiko brāhmaṇo
-------------------------------------------------
[page 092]
 Yena bhagavā tenupasaṅkami .pe.
      [176] Ekamantaṁ nisinno kho lokāyatiko brāhmaṇo bhagavantaṁ
 etadavoca kiṁ nu kho bho gotama sabbamatthīti. Sabbamatthīti kho
 brāhmaṇa jeṭṭhametaṁ lokāyataṁ. Kiṁ pana bho gotama sabbaṁ natthīti.
 Sabbaṁ natthīti kho brāhmaṇa dutiyametaṁ lokāyataṁ. Kiṁ nu kho bho
 gotama sabbamekattanti. Sabbamekattanti kho brāhmaṇa tatiyametaṁ
 lokāyataṁ. Kiṁ pana bho gotama sabbaṁ puthuttanti. Sabbaṁ puthuttanti
 kho brāhmaṇa catutthametaṁ lokāyataṁ ete te brāhmaṇa ubho
 ante anupagamma majjhena tathāgato dhammaṁ deseti avijjāpaccayā
 saṅkhārā saṅkhārapaccayā viññāṇaṁ .pe. Evametassa kevalassa
 dukkhakkhandhassa samudayo hoti. Avijjāya tveva asesavirāganirodhā
 saṅkhāranirodho saṅkhāranirodhā viññāṇanirodho .pe. Evametassa
 kevalassa dukkhakkhandhassa nirodho hotīti.
      [177] Evaṁ vutte lokāyatiko brāhmaṇo bhagavantaṁ etadavoca
 abhikkantaṁ bho gotama abhikkantaṁ bho gotama .pe. Ajjatagge
 pāṇupetaṁ saraṇaṅgatanti. Aṭṭhamaṁ.
      [178] Sāvatthiyaṁ viharati ... Tatra kho ... Na bhikkhave sutavato
 ariyasāvakassa evaṁ hoti kiṁ nu kho kismiṁ sati kiṁ hoti
 kissuppādā kiṁ uppajjati [1]- kismiṁ sati nāmarūpaṁ hoti kismiṁ
 sati saḷāyatanaṁ hoti kismiṁ sati phasso hoti kismiṁ sati

  *  *  *  *  *  *
  Footnote:1 Ma. Yu. kismiṁ sati saṅkhārā honti kismiṁ sati viññāṇaṁ hoti.
-------------------------------------------------
[page 093]
 Vedanā hoti kismiṁ sati taṇhā hoti kismiṁ sati upādānaṁ
 hoti kismiṁ sati bhavo hoti kismiṁ sati jāti hoti kismiṁ
 sati jarāmaraṇaṁ hotīti.
      [179] Atha kho bhikkhave sutavato ariyasāvakassa aparappaccayā
 ñāṇamevettha hoti imasmiṁ sati idaṁ hoti imassuppādā idaṁ
 uppajjati [1]- viññāṇe sati nāmarūpaṁ hoti nāmarūpe sati saḷāyatanaṁ
 hoti saḷāyatane sati phasso hoti phasse sati vedanā hoti
 vedanāya sati taṇhā hoti taṇhāya sati upādānaṁ hoti
 upādāne sati bhavo hoti .pe. Jātiyā sati jarāmaraṇaṁ hotīti.
 So evaṁ pajānāti evamayaṁ loko samudayatīti.
      [180] Na bhikkhave sutavato ariyasāvakassa evaṁ hoti kiṁ
 nu kho kismiṁ asati kiṁ na hoti kissa nirodhā kiṁ nirujjhati
 kismiṁ asati nāmarūpaṁ na hoti kismiṁ asati saḷāyatanaṁ na hoti
 kismiṁ asati phasso na hoti kismiṁ asati vedanā na hoti
 kismiṁ asati taṇhā na hoti kismiṁ asati upādānaṁ na hoti
 kismiṁ asati bhavo na hoti kismiṁ asati jāti na hoti kismiṁ
 asati jarāmaraṇaṁ na hotīti.
      [181] Atha kho bhikkhave sutavato ariyasāvakassa aparappaccayā
 ñāṇamevettha hoti imasmiṁ asati idaṁ na hoti imassa nirodhā
 idaṁ nirujjhati viññāṇe asati nāmarūpaṁ na hoti nāmarūpe asati

  *  *  *  *  *  *
  Footnote:1 Ma. Yu. avijjāya sati .pe. viṇñāṇaṁ hoti. evamīdisesu ṭhānesu.
-------------------------------------------------
[page 094]
 Saḷāyatanaṁ na hoti .pe. Upādānaṁ na hoti ... Bhavo na hoti ...
 Jāti na hoti jātiyā asati jarāmaraṇaṁ na hotīti. So evaṁ
 pajānāti < PTS. S II , 79 >evamayaṁ loko nirujjhatīti.
      [182] Yato kho bhikkhave ariyasāvako evaṁ lokassa samudayañca
 atthaṅgamañca yathābhūtaṁ pajānāti. Ayaṁ vuccati bhikkhave ariyasāvako
 diṭṭhisampanno itipi .pe. Amatadvāraṁ āhacca tiṭṭhati
 itipīti. Navamaṁ.
      [183] Sāvatthiyaṁ viharati ... Tatra kho ... Na bhikkhave sutavato
 ariyasāvakassa evaṁ hoti kiṁ nu kho kismiṁ sati kiṁ hoti
 kissuppādā kiṁ uppajjati kismiṁ sati saṅkhārā honti kismiṁ
 sati viññāṇaṁ hoti kismiṁ sati nāmarūpaṁ hoti kismiṁ sati
 saḷāyatanaṁ hoti kismiṁ sati phasso hoti kismiṁ sati vedanā
 hoti kismiṁ sati taṇhā hoti kismiṁ sati upādānaṁ hoti
 kismiṁ sati bhavo hoti kismiṁ sati jāti hoti kismiṁ sati
 jarāmaraṇaṁ hotīti.
      [184] Atha kho bhikkhave sutavato ariyasāvakassa aparappaccayā
 ñāṇamevettha hoti imasmiṁ sati idaṁ hoti imassuppādā
 idaṁ uppajjati avijjāya sati saṅkhārā honti saṅkhāresu sati
 viññāṇaṁ hoti viññāṇe sati nāmarūpaṁ hoti nāmarūpe sati
 saḷāyatanaṁ hoti saḷāyatane sati phasso hoti phasse sati vedanā
-------------------------------------------------
[page 095]
 Hoti vedanāya sati taṇhā hoti taṇhāya sati upādānaṁ hoti
 upādāne sati bhavo hoti bhave sati jāti hoti jātiyā sati
 jarāmaraṇaṁ hotīti. So evaṁ pajānāti evamayaṁ loko samudayatīti.
      [185] Na bhikkhave sutavato ariyasāvakassa evaṁ hoti kiṁ
 nu kho kismiṁ asati kiṁ na hoti kissa nirodhā kiṁ nirujjhati
 kismiṁ asati saṅkhārā na honti kismiṁ asati viññāṇaṁ na hoti
 kismiṁ asati nāmarūpaṁ na hoti kismiṁ asati saḷāyatanaṁ na hoti
 kismiṁ asati phasso na hoti kismiṁ asati vedanā na hoti
 kismiṁ asati taṇhā na hoti .pe. Upādānaṁ ... Bhavo ...
 Jāti ... Kismiṁ asati jarāmaraṇaṁ na hotīti.
      [186] Atha kho bhikkhave sutavato ariyasāvakassa aparappaccayā
 ñāṇamevettha hoti imasmiṁ asati < PTS. S II , 80 >idaṁ na hoti imassa nirodhā
 idaṁ nirujjhati avijjāya asati saṅkhārā na honti saṅkhāresu
 asati viññāṇaṁ na hoti viññāṇe asati nāmarūpaṁ na hoti
 nāmarūpe asati saḷāyatanaṁ na hoti .pe. Jātiyā asati jarāmaraṇaṁ
 na hotīti. So evaṁ pajānāti evamayaṁ loko nirujjhatīti.
      [187] Yato kho bhikkhave ariyasāvako evaṁ lokassa samudayañca
 atthaṅgamañca yathābhūtaṁ pajānāti. Ayaṁ vuccati bhikkhave ariyasāvako
 diṭṭhisampanno itipi dassanasampanno itipi āgato imaṁ saddhammaṁ
 itipi passati imaṁ saddhammaṁ itipi sekkhena ñāṇena samannāgato
-------------------------------------------------
[page 096]
 Itipi sekkhāya vijjāya samannāgato itipi dhammasotaṁ samāpanno
 itipi ariyo nibbedhikapañño itipi amatadvāraṁ āhacca tiṭṭhati
 itipīti. Dasamaṁ.
                      Gahapativaggo pañcamo.
                         Tassa uddānaṁ
          dve pañcaverabhayā vuttā dukkhaṁ loko ca ñātikaṁ
          aññataraṁ jāṇussoṇi ca lokāyatikena aṭṭhamaṁ
          dve ariyasāvakā vuttā vaggo tena pavuccatīti.
                        ----------
-------------------------------------------------
[page 097]
                      Dukkhavaggo chaṭṭho
      [188] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
 Bhagavā etadavoca kittāvatā nu kho bhikkhave bhikkhu parivīmaṁsamāno
 parivīmaṁseyya sabbaso sammā < PTS. S II , 81 >dukkhakkhayāyāti. Bhagavaṁmūlakā no
 bhante dhammā bhagavaṁnettikā bhagavaṁpaṭisaraṇā sādhu vata bhante
 bhagavantaṁyeva paṭibhātu etassa bhāsitassa attho bhagavato sutvā
 bhikkhū dhāressantīti. Tenahi bhikkhave [1]- suṇātha sādhukaṁ manasikarotha
 bhāsissāmīti. Evaṁ bhanteti kho te bhikkhū bhagavato paccassosuṁ.
      [189] Bhagavā etadavoca idha bhikkhave bhikkhu parivīmaṁsamāno
 parivīmaṁsati yaṁ kho idaṁ anekavidhaṁ nānappakārakaṁ dukkhaṁ loke uppajjati
 jarāmaraṇaṁ idaṁ nu kho dukkhaṁ kiṁnidānaṁ kiṁsamudayaṁ kiṁjātikaṁ
 kiṁpabhavaṁ kismiṁ sati jarāmaraṇaṁ hoti kismiṁ asati jarāmaraṇaṁ na
 hotīti. So parivīmaṁsamāno evaṁ pajānāti yaṁ kho idaṁ anekavidhaṁ
 nānappakārakaṁ dukkhaṁ loke uppajjati jarāmaraṇaṁ idaṁ kho dukkhaṁ
 jātinidānaṁ jātisamudayaṁ jātijātikaṁ jātippabhavaṁ jātiyā sati
 jarāmaraṇaṁ hoti jātiyā asati jarāmaraṇaṁ na hotīti. So
 jarāmaraṇañca pajānāti jarāmaraṇasamudayañca pajānāti jarāmaraṇanirodhañca

  *  *  *  *  *  *
  Footnote:1 Yu. taṁ.
-------------------------------------------------
[page 098]
 Pajānāti yā ca jarāmaraṇanirodhasāruppagāminī paṭipadā
 tañca pajānāti tathā paṭipanno ca hoti anudhammacārī. Ayaṁ
 vuccati bhikkhave bhikkhu sabbaso sammā dukkhakkhayāya paṭipanno
 jarāmaraṇanirodhāya.
      [190] Athāparaṁ parivīmaṁsamāno parivīmaṁsati jāti panāyaṁ kiṁnidānā
 kiṁsamudayā kiṁjātikā kiṁpabhavā kismiṁ sati jāti hoti kismiṁ
 asati jāti na hotīti. So parivīmaṁsamāno evaṁ pajānāti jāti
 bhavanidānā bhavasamudayā bhavajātikā bhavappabhavā bhave sati jāti hoti
 bhave asati jāti na hotīti. So jātiñca pajānāti jātisamudayañca
 pajānāti jātinirodhañca pajānāti yā ca jātinirodhasāruppagāminī
 paṭipadā tañca pajānāti tathā paṭipanno ca hoti anudhammacārī.
 Ayaṁ vuccati bhikkhave bhikkhu sabbaso sammā dukkhakkhayāya paṭipanno
 jātinirodhāya.
      [191] Athāparaṁ parivīmaṁsamāno parivīmaṁsati bhavo panāyaṁ
 kiṁnidāno .pe. Upādānaṁ panidaṁ kiṁnidānaṁ ... Taṇhā panāyaṁ
 kiṁnidānā ... Vedanā panāyaṁ kiṁnidānā ... Phasso panāyaṁ kiṁnidāno ...
 Saḷāyatanaṁ panidaṁ kiṁnidānaṁ ... Nāmarūpaṁ panidaṁ kiṁnidānaṁ ... Viññāṇaṁ
 panidaṁ kiṁnidānaṁ ... Saṅkhārā panime kiṁnidānā kiṁsamudayā kiṁjātikā
 kiṁpabhavā kismiṁ sati saṅkhārā honti kismiṁ asati saṅkhārā na
 hontīti. So parivīmaṁsamāno < PTS. S II , 82 >evaṁ pajānāti saṅkhārā avijjānidānā
-------------------------------------------------
[page 099]
 Avijjāsamudayā avijjājātikā avijjāpabhavā avijjāya
 sati saṅkhārā honti avijjāya asati saṅkhārā na hontīti.
 So saṅkhāre ca pajānāti saṅkhārasamudayañca pajānāti saṅkhāranirodhañca
 pajānāti yā ca saṅkhāranirodhasāruppagāminī paṭipadā tañca pajānāti
 tathā paṭipanno ca hoti anudhammacārī. Ayaṁ vuccati bhikkhave
 bhikkhu sabbaso sammā dukkhakkhayāya paṭipanno saṅkhāranirodhāya.
 Avijjāgato [1]- bhikkhave purisapuggalo puññañce saṅkhāraṁ
 abhisaṅkharoti puññūpagaṁ hoti viññāṇaṁ apuññañce saṅkhāraṁ
 abhisaṅkharoti apuññūpagaṁ hoti viññāṇaṁ. Anejañce saṅkhāraṁ
 abhisaṅkharoti anejūpagaṁ hoti viññāṇaṁ.
      [192] Yato kho bhikkhave bhikkhuno avijjā pahīnā hoti vijjā
 uppannā. So avijjāvirāgā vijjuppādā neva puññābhisaṅkhāraṁ
 abhisaṅkharoti na apuññābhisaṅkhāraṁ abhisaṅkharoti na anejābhisaṅkhāraṁ
 abhisaṅkharoti anabhisaṅkharonto anabhisañcetayanto na kiñci loke
 upādiyati anupādiyaṁ na paritassati aparitassaṁ paccattaṁyeva parinibbāyati
 khīṇā jāti vusitaṁ brahmacariyaṁ kataṁ karaṇīyaṁ nāparaṁ itthattāyāti
 pajānāti. So sukhañce vedanaṁ vedayati sā aniccāti pajānāti
 anajjhositāti pajānāti anabhinanditāti pajānāti. Dukkhañce
 vedanaṁ vedayati sā aniccāti pajānāti anajjhositāti pajānāti
 anabhinanditāti pajānāti. Adukkhamasukhañce vedanaṁ vedayati sā

  *  *  *  *  *  *
  Footnote:1 Ma. Yu. yaṁ.
-------------------------------------------------
[page 100]
 Aniccāti pajānāti anajjhositāti pajānāti anabhinanditāti
 pajānāti. So sukhañce vedanaṁ vedayati visaññutto naṁ vedayati
 dukkhañce vedanaṁ vedayati visaññutto naṁ < PTS. S II , 83 >vedayati adukkhamasukhañce
 vedanaṁ vedayati visaññutto naṁ vedayati. So kāyapariyantikaṁ vedanaṁ
 vedayamāno kāyapariyantikaṁ vedanaṁ vedayāmīti pajānāti. Jīvitapariyantikaṁ
 vedanaṁ vedayamāno jīvitapariyantikaṁ vedanaṁ vedayāmīti
 pajānāti. Kāyassa bhedā uddhaṁ jīvitapariyādānā idheva
 sabbavedayitāni anabhinanditāni sītībhavissanti sarīrāni avasisissantīti
 pajānāti.
      [193] Seyyathāpi bhikkhave puriso kumbhakārapākā uṇhaṁ kumbhaṁ
 uddharitvā same bhūmibhāge patiṭṭhapeyya tatra yāyaṁ usmā sā
 tattheva vūpasameyya kapallāni avasiseyyuṁ evameva kho bhikkhave
 bhikkhu kāyapariyantikaṁ vedanaṁ vedayamāno kāyapariyantikaṁ vedanaṁ
 vedayāmīti pajānāti. Jīvitapariyantikaṁ vedanaṁ vedayamāno jīvitapariyantikaṁ
 vedanaṁ vedayāmīti pajānāti. Kāyassa bhedā uddhaṁ
 jīvitapariyādānā idheva sabbavedayitāni anabhinanditāni sītībhavissanti
 sarīrāni avasisissantīti pajānāti.
      [194] Taṁ kiṁ maññatha bhikkhave api nu kho khīṇāsavo bhikkhu
 puññābhisaṅkhāraṁ vā abhisaṅkhareyya apuññābhisaṅkhāraṁ vā abhisaṅkhareyya
 aneñjābhisaṅkhāraṁ vā abhisaṅkhareyyāti. No hetaṁ bhante. Sabbaso
-------------------------------------------------
[page 101]
 Vā pana saṅkhāresu asati saṅkhāranirodhā api nu kho viññāṇaṁ
 paññāyethāti. No hetaṁ bhante. Sabbaso vā pana viññāṇe
 asati viññāṇanirodhā api nu kho nāmarūpaṁ paññāyethāti. No
 hetaṁ bhante. Sabbaso vā pana nāmarūpe asati nāmarūpanirodhā
 api nu kho saḷāyatanaṁ paññāyethāti. No hetaṁ bhante. Sabbaso
 vā pana saḷāyatane asati < PTS. S II , 84 >saḷāyatananirodhā api nu kho phasso
 paññāyethāti. No hetaṁ bhante. Sabbaso vā pana phasse
 asati phassanirodhā api nu kho vedanā paññāyethāti. No hetaṁ
 bhante. Sabbaso vā pana vedanāya asati vedanānirodhā api
 nu kho taṇhā paññāyethāti. No hetaṁ bhante. Sabbaso
 vā pana taṇhāya asati taṇhānirodhā api nu kho upādānaṁ
 paññāyethāti. No hetaṁ bhante. Sabbaso vā pana upādāne
 asati upādānanirodhā api nu kho bhavo paññāyethāti. No
 hetaṁ bhante. Sabbaso vā pana bhave asati bhavanirodhā api nu
 kho jāti paññāyethāti. No hetaṁ bhante. Sabbaso vā pana
 jātiyā asati jātinirodhā api nu kho jarāmaraṇaṁ paññāyethāti.
 No hetaṁ bhante.
      [195] Sādhu sādhu bhikkhave evametaṁ bhikkhave maññatha saddahatha
 evametaṁ bhikkhave adhimuccatha nikkaṅkhā ettha hotha nibbicikicchā
 esevanto dukkhassāti. Paṭhamaṁ.
-------------------------------------------------
[page 102]
      [196] Sāvatthiyaṁ viharati ... Tatra kho bhagavā ... Upādāniyesu
 bhikkhave dhammesu assādānupassino viharato taṇhā pavaḍḍhati
 taṇhāpaccayā upādānaṁ upādānapaccayā bhavo bhavapaccayā
 jāti jātipaccayā jarāmaraṇaṁ sokaparidevadukkhadomanassupāyāsā
 sambhavanti evametassa kevalassa dukkhakkhandhassa samudayo hoti.< PTS. S II , 85 >
      [197] Seyyathāpi bhikkhave dasannaṁ vā kaṭṭhavāhānaṁ vīsāya vā
 kaṭṭhavāhānaṁ tiṁsāya vā kaṭṭhavāhānaṁ cattārīsāya vā kaṭṭhavāhānaṁ
 mahā aggikkhandho jaleyya tatra puriso kālena kālaṁ sukkhāni
 ceva tiṇāni pakkhipeyya sukkhāni ca gomayāni pakkhipeyya sukkhāni
 ca kaṭṭhāni pakkhipeyya evañhi so bhikkhave mahā aggikkhandho
 tadāhāro tadupādāno ciraṁ dīghamaddhānaṁ jaleyya evameva kho
 bhikkhave upādāniyesu dhammesu assādānupassino viharato taṇhā
 pavaḍḍhati taṇhāpaccayā upādānaṁ .pe. Evametassa kevalassa
 dukkhakkhandhassa samudayo hoti.
      [198] Upādāniyesu bhikkhave dhammesu ādīnavānupassino viharato
 taṇhā nirujjhati taṇhānirodhā upādānanirodho upādānanirodhā
 bhavanirodho bhavanirodhā jātinirodho jātinirodhā jarāmaraṇaṁ
 sokaparidevadukkhadomanassupāyāsā nirujjhanti evametassa kevalassa
 dukkhakkhandhassa nirodho hoti.
      [199] Seyyathāpi bhikkhave dasannaṁ vā kaṭṭhavāhānaṁ vīsāya vā
-------------------------------------------------
[page 103]
 Kaṭṭhavāhānaṁ tiṁsāya vā kaṭṭhavāhānaṁ cattārīsāya vā kaṭṭhavāhānaṁ
 mahā aggikkhandho jaleyya tatra puriso na kālena kālaṁ sukkhāni
 ceva tiṇāni pakkhipeyya na sukkhāni ca gomayāni pakkhipeyya na
 sukkhāni ca kaṭṭhāni pakkhipeyya evañhi so bhikkhave mahā
 aggikkhandho purimassa ca upādānassa pariyādānā aññassa ca
 anupahārā 1- anāhāro nibbāyeyya evameva kho bhikkhave upādāniyesu
 dhammesu ādīnavānupassino viharato taṇhā nirujjhati taṇhānirodhā
 upādānanirodho .pe. Evametassa kevalassa dukkhakkhandhassa nirodho
 hotīti. < PTS. S II , 86 >Dutiyaṁ.
      [200] Sāvatthiyaṁ viharati ... Tatra kho bhagavā ... Saññojaniyesu
 bhikkhave dhammesu assādānupassino viharato taṇhā pavaḍḍhati
 taṇhāpaccayā upādānaṁ upādānapaccayā bhavo bhavapaccayā
 jāti jātipaccayā jarāmaraṇaṁ sokaparidevadukkhadomanassupāyāsā
 sambhavanti evametassa kevalassa dukkhakkhandhassa samudayo hoti.
      [201] Seyyathāpi bhikkhave telañca paṭicca vaṭṭiñca paṭicca
 telappadīpo jhāyeyya tatra puriso kālena kālaṁ telaṁ āsiñceyya
 vaṭṭiṁ upasaṁhareyya evañhi so bhikkhave telappadīpo tadāhāro
 tadupādāno ciraṁ dīghamaddhānaṁ jaleyya evameva kho bhikkhave
 saññojaniyesu dhammesu assādānupassino viharato taṇhā pavaḍḍhati
 taṇhāpaccayā upādānaṁ upādānapaccayā bhavo bhavapaccayā

  *  *  *  *  *  *
  Footnote:1 Yu. anupāhārā. evamuparipi.
-------------------------------------------------
[page 104]
 Jāti jātipaccayā jarāmaraṇaṁ sokaparidevadukkhadomanassupāyāsā
 sambhavanti evametassa kevalassa dukkhakkhandhassa samudayo hoti.
      [202] Saññojaniyesu bhikkhave dhammesu ādīnavānupassino viharato
 taṇhā nirujjhati taṇhānirodhā upādānanirodho upādānanirodhā
 bhavanirodho bhavanirodhā jātinirodho jātinirodhā jarāmaraṇaṁ
 sokaparidevadukkhadomanassupāyāsā nirujjhanti evametassa kevalassa
 dukkhakkhandhassa nirodho hoti.
      [203] Seyyathāpi bhikkhave telañca paṭicca vaṭṭiñca paṭicca
 telappadīpo jhāyeyya tatra puriso na kālena kālaṁ telaṁ
 āsiñceyya na vaṭṭiṁ upasaṁhareyya evañhi so bhikkhave telappadīpo
 purimassa ca upādānassa pariyādānā aññassa ca anupahārā
 anāhāro nibbāyeyya evameva kho bhikkhave saññojaniyesu
 dhammesu ādīnavānupassino viharato taṇhā nirujjhati taṇhānirodhā
 upādānanirodho .pe. Evametassa kevalassa dukkhakkhandhassa
 nirodho < PTS. S II , 87 >hotīti. Tatiyaṁ.
      [204] Sāvatthiyaṁ viharati ... Tatra kho bhagavā ... Seyyathāpi
 bhikkhave telañca paṭicca vaṭṭiñca paṭicca telappadīpo jhāyeyya
 tatra puriso kālena kālaṁ telaṁ āsiñceyya vaṭṭiṁ upasaṁhareyya
 evañhi so bhikkhave telappadīpo tadāhāro tadupādāno ciraṁ
 dīghamaddhānaṁ jaleyya evameva kho bhikkhave saññojaniyesu dhammesu
-------------------------------------------------
[page 105]
 Assādānupassino viharato taṇhā pavaḍḍhati taṇhāpaccayā
 upādānaṁ .pe. Evametassa kevalassa dukkhakkhandhassa samudayo hoti.
      [205] Seyyathāpi bhikkhave telañca paṭicca vaṭṭiñca paṭicca
 telappadīpo jhāyeyya tatra puriso na kālena kālaṁ telaṁ
 āsiñceyya na vaṭṭiṁ upasaṁhareyya evañhi so bhikkhave telappadīpo
 purimassa ca upādānassa pariyādānā aññassa ca anupahārā
 anāhāro nibbāyeyya evameva kho bhikkhave saññojaniyesu dhammesu
 ādīnavānupassino viharato taṇhā nirujjhati taṇhānirodhā
 upādānanirodho .pe. Evametassa kevalassa dukkhakkhandhassa
 nirodho hotīti. Catutthaṁ.
      [206] Sāvatthiyaṁ viharati ... Tatra kho bhagavā ... Upādāniyesu
 bhikkhave dhammesu assādānupassino viharato taṇhā pavaḍḍhati
 taṇhāpaccayā upādānaṁ upādānapaccayā bhavo .pe.
 Evametassa kevalassa dukkhakkhandhassa samudayo hoti.
      [207] Seyyathāpi bhikkhave mahā rukkho tassa yāni ceva
 mūlāni adhogamāni yāni ca tiriyaṅgamāni sabbāni tāni uddhaṁ
 ojaṁ abhiharanti evañhi so bhikkhave mahā rukkho tadāhāro
 tadupādāno ciraṁ dīghamaddhānaṁ tiṭṭheyya evameva kho bhikkhave
 upādāniyesu dhammesu assādānupassino viharato taṇhā pavaḍḍhati
 taṇhāpaccayā upādānaṁ upādānapaccayā bhavo .pe.
-------------------------------------------------
[page 106]
 Evametassa < PTS. S II , 88 >kevalassa dukkhakkhandhassa samudayo hoti.
      [208] Upādāniyesu bhikkhave dhammesu ādīnavānupassino viharato
 taṇhā nirujjhati taṇhānirodhā upādānanirodho upādānanirodhā
 bhavanirodho .pe. Evametassa kevalassa dukkhakkhandhassa nirodho
 hoti.
      [209] Seyyathāpi bhikkhave mahā rukkho atha puriso
 āgaccheyya kuddālapiṭakaṁ ādāya so taṁ rukkhaṁ mūle chindeyya
 mūle chetvā palikhaneyya palikhanitvā mūlāni uddhareyya antamaso
 usīranāḷimattānipi. So taṁ rukkhaṁ khaṇḍākhaṇḍikaṁ chindeyya khaṇḍākhaṇḍikaṁ
 chinditvā phāleyya phāletvā sakalikaṁ sakalikaṁ kareyya
 sakalikaṁ sakalikaṁ karitvā vātātape visoseyya vātātape visosetvā
 agginā ḍaheyya agginā ḍahetvā masiṁ kareyya masiṁ karitvā
 mahāvāte vā ophuneyya 1- nadiyā vā sīghasotāya pavāheyya evañhi
 so bhikkhave mahā rukkho ucchinnamūlo assa tālāvatthukato
 anabhāvaṅgato 2- āyatiṁ anuppādadhammo evameva kho bhikkhave
 upādāniyesu dhammesu ādīnavānupassino viharato taṇhā nirujjhati
 taṇhānirodhā upādānanirodho upādānanirodhā bhavanirodho .pe.
 Evametassa kevalassa dukkhakkhandhassa nirodho hotīti. Pañcamaṁ.
      [210] Sāvatthiyaṁ viharati ... Tatra kho bhagavā ... Seyyathāpi
 bhikkhave mahā rukkho tassa yāni ceva mūlāni adhogamāni yāni ca

  *  *  *  *  *  *
  Footnote:1 Ma. ophuṇeyya. Yu. opuneyya. 2 Ma. Yu. anabhāvaṅkato. evamuparipi.
-------------------------------------------------
[page 107]
 Tiriyaṅgamāni sabbāni tāni uddhaṁ ojaṁ abhiharanti evañhi
 so bhikkhave mahā rukkho tadāhāro tadupādāno ciraṁ dīghamaddhānaṁ
 tiṭṭheyya evameva kho bhikkhave < PTS. S II , 89 >upādāniyesu dhammesu assādānupassino
 viharato taṇhā pavaḍḍhati taṇhāpaccayā upādānaṁ .pe.
 Evametassa kevalassa dukkhakkhandhassa samudayo hoti.
      [211] Seyyathāpi bhikkhave mahā rukkho atha puriso
 āgaccheyya kuddālapiṭakaṁ ādāya so taṁ rukkhaṁ mūle chindeyya mūle
 chetvā palikhaneyya palikhanitvā mūlāni uddhareyya .pe. Nadiyā
 vā sīghasotāya pavāheyya evañhi so bhikkhave mahā rukkho
 ucchinnamūlo assa tālāvatthukato anabhāvaṅgato āyatiṁ anuppādadhammo
 evameva kho bhikkhave upādāniyesu dhammesu ādīnavānupassino
 viharato taṇhā nirujjhati taṇhānirodhā upādānanirodho .pe.
 Evametassa kevalassa dukkhakkhandhassa nirodho hotīti. Chaṭṭhaṁ.
      [212] Sāvatthiyaṁ viharati ... Tatra kho bhagavā ... Saññojaniyesu
 bhikkhave dhammesu assādānupassino viharato taṇhā pavaḍḍhati
 taṇhāpaccayā upādānaṁ .pe. Evametassa kevalassa dukkhakkhandhassa
 samudayo hoti.
      [213] Seyyathāpi bhikkhave taruṇo rukkho tassa puriso
 kālena kālaṁ mūlāni palisajjeyya 1- kālena kālaṁ paṁsuṁ dadeyya

  *  *  *  *  *  *
  Footnote:1 Ma. palimajjeyya.
-------------------------------------------------
[page 108]
 Kālena kālaṁ udakaṁ dadeyya evañhi so bhikkhave taruṇo rukkho
 tadāhāro tadupādāno vuḍḍhiṁ virūḷhiṁ vepullaṁ āpajjeyya evameva
 kho bhikkhave saññojaniyesu dhammesu assādānupassino viharato
 taṇhā pavaḍḍhati taṇhāpaccayā upādānaṁ .pe. Evametassa
 kevalassa dukkhakkhandhassa samudayo hoti.
      [214] Saññojaniyesu bhikkhave dhammesu ādīnavānupassino viharato
 taṇhā nirujjhati taṇhānirodhā upādānanirodho .pe.
 Evametassa < PTS. S II , 90 >kevalassa dukkhakkhandhassa nirodho hoti.
      [215] Seyyathāpi bhikkhave taruṇo rukkho atha puriso
 āgaccheyya kuddālapiṭakaṁ ādāya .pe. Nadiyā vā sīghasotāya
 pavāheyya evañhi so bhikkhave taruṇo rukkho ucchinnamūlo assa
 tālāvatthukato anabhāvaṅgato āyatiṁ anuppādadhammo evameva kho
 bhikkhave saññojaniyesu dhammesu ādīnavānupassino viharato taṇhā
 nirujjhati taṇhānirodhā upādānanirodho .pe. Evametassa
 kevalassa dukkhakkhandhassa nirodho hotīti. Sattamaṁ.
      [216] Sāvatthiyaṁ viharati ... Tatra kho bhagavā ... Saññojaniyesu
 bhikkhave dhammesu assādānupassino viharato nāmarūpassa avakkanti
 hoti nāmarūpapaccayā saḷāyatanaṁ .pe. Evametassa kevalassa
 dukkhakkhandhassa samudayo hoti.
      [217] Seyyathāpi bhikkhave mahā rukkho tassa yāni ceva
-------------------------------------------------
[page 109]
 Mūlāni adhogamāni yāni ca tiriyaṅgamāni sabbāni tāni uddhaṁ
 ojaṁ abhiharanti evañhi so bhikkhave mahā rukkho tadāhāro
 tadupādāno ciraṁ dīghamaddhānaṁ tiṭṭheyya evameva kho bhikkhave
 saññojaniyesu dhammesu assādānupassino viharato nāmarūpassa
 avakkanti hoti nāmarūpapaccayā saḷāyatanaṁ .pe. Evametassa
 kevalassa dukkhakkhandhassa samudayo hoti.
      [218] Saññojaniyesu bhikkhave dhammesu ādīnavānupassino < PTS. S II , 91 >viharato
 nāmarūpassa avakkanti na hoti nāmarūpanirodhā saḷāyatananirodho .pe.
 Evametassa kevalassa dukkhakkhandhassa nirodho hoti.
      [219] Seyyathāpi bhikkhave mahā rukkho atha puriso
 āgaccheyya kuddālapiṭakaṁ ādāya .pe. Āyatiṁ anuppādadhammo
 evameva kho bhikkhave saññojaniyesu dhammesu ādīnavānupassino
 viharato nāmarūpassa avakkanti na hoti nāmarūpanirodhā saḷāyatananirodho
 .pe. Evametassa kevalassa dukkhakkhandhassa nirodho hotīti.
 Aṭṭhamaṁ.
      [220] Sāvatthiyaṁ viharati ... Tatra kho bhagavā ... Saññojaniyesu
 bhikkhave dhammesu assādānupassino viharato viññāṇassa avakkanti
 hoti viññāṇapaccayā nāmarūpaṁ .pe. Evametassa kevalassa
 dukkhakkhandhassa samudayo hoti.
      [221] Seyyathāpi bhikkhave mahā rukkho tassa yāni ceva
-------------------------------------------------
[page 110]
 Mūlāni .pe. Evameva kho bhikkhave saññojaniyesu dhammesu
 assādānupassino viharato viññāṇassa avakkanti hoti viññāṇapaccayā
 nāmarūpaṁ .pe. Evametassa kevalassa dukkhakkhandhassa
 samudayo hoti.
      [222] Saññojaniyesu bhikkhave dhammesu ādīnavānupassino
 viharato viññāṇassa avakkanti na hoti viññāṇanirodhā
 nāmarūpanirodho .pe. Evametassa kevalassa dukkhakkhandhassa nirodho
 hoti.
      [223] Seyyathāpi bhikkhave mahā rukkho atha puriso
 āgaccheyya kuddālapiṭakaṁ ādāya .pe. Āyatiṁ anuppādadhammo
 evameva kho bhikkhave saññojaniyesu dhammesu ādīnavānupassino
 viharato viññāṇassa avakkanti na hoti viññāṇanirodhā
 nāmarūpanirodho .pe. Evametassa kevalassa dukkhakkhandhassa nirodho
 hotīti. < PTS. S II , 92 >Navamaṁ.
      [224] Ekaṁ samayaṁ bhagavā kurūsu viharati kammāsadammaṁ 1- nāma
 kurūnaṁ nigamo. Atha kho āyasmā ānando yena bhagavā tenupasaṅkami
 upasaṅkamitvā bhagavantaṁ abhivādetvā ekamantaṁ nisīdi. Ekamantaṁ
 nisinno kho āyasmā ānando bhagavantaṁ etadavoca acchariyaṁ
 bhante abbhūtaṁ bhante yāvagambhīro cāyaṁ bhante paṭiccasamuppādo

  *  *  *  *  *  *
  Footnote:1 kammāsadhammantipi pāṭho.
-------------------------------------------------
[page 111]
 Gambhīrāvabhāso ca atha ca pana me uttānakuttānako viya
 khāyatīti.
      [225] Mā hevaṁ ānanda mā hevaṁ ānanda gambhīro cāyaṁ
 ānanda paṭiccasamuppādo gambhīrāvabhāso ca etassa ānanda
 dhammassa aññāṇā ananubodhā appaṭivedhā evamayaṁ pajā
 tantākulajātā guḷīguṇṭhikajātā 1- muñjapabbajabhūtā apāyaṁ duggatiṁ
 vinipātaṁ saṁsāraṁ nātivattati.
      [226] Upādāniyesu ānanda dhammesu assādānupassino viharato
 taṇhā pavaḍḍhati taṇhāpaccayā upādānaṁ upādānapaccayā
 bhavo bhavapaccayā jāti jātipaccayā jarāmaraṇaṁ sokaparidevadukkhadomanassupāyāsā
 sambhavanti evametassa kevalassa dukkhakkhandhassa
 samudayo hoti.
      [227] Seyyathāpi ānanda mahā rukkho tassa yāni ceva
 mūlāni adhogamāni yāni ca tiriyaṅgamāni sabbāni tāni uddhaṁ
 ojaṁ abhiharanti evañhi so ānanda mahā rukkho tadāhāro
 tadupādāno ciraṁ dīghamaddhānaṁ tiṭṭheyya evameva kho ānanda
 upādāniyesu < PTS. S II , 93 >dhammesu assādānupassino viharato taṇhā pavaḍḍhati
 taṇhāpaccayā upādānaṁ upādānapaccayā bhavo .pe.
 Evametassa kevalassa dukkhakkhandhassa samudayo hoti.
      [228] Upādāniyesu ānanda dhammesu ādīnavānupassino viharato

  *  *  *  *  *  *
  Footnote:1 Ma. kulagaṇṭhikajātā. Yu. guḷiganudhikajātā.
-------------------------------------------------
[page 112]
 Taṇhā nirujjhati taṇhānirodhā upādānanirodho upādānanirodhā
 bhavanirodho .pe. Evametassa kevalassa dukkhakkhandhassa nirodho
 hoti.
      [229] Seyyathāpi ānanda mahā rukkho atha puriso
 āgaccheyya kuddālapiṭakaṁ ādāya so taṁ rukkhaṁ mūle chindeyya mūle
 chetvā palikhaneyya palikhanitvā mūlāni uddhareyya antamaso
 usīranāḷimattānipi. So taṁ rukkhaṁ khaṇḍākhaṇḍikaṁ chindeyya
 khaṇḍākhaṇḍikaṁ chetvā 1- phāleyya phāletvā sakalikaṁ sakalikaṁ kareyya
 sakalikaṁ sakalikaṁ karitvā vātātape visoseyya vātātape visosetvā
 agginā ḍaheyya agginā ḍahetvā masiṁ kareyya masiṁ karitvā
 mahāvāte vā ophuneyya nadiyā vā sīghasotāya pavāheyya evañhi
 so ānanda mahā rukkho ucchinnamūlo assa tālāvatthukato
 anabhāvaṅgato āyatiṁ anuppādadhammo evameva kho ānanda
 upādāniyesu dhammesu ādīnavānupassino viharato taṇhā nirujjhati
 taṇhānirodhā upādānanirodho upādānanirodhā bhavanirodho
 bhavanirodhā jātinirodho jātinirodhā jarāmaraṇaṁ sokaparidevadukkha-
 domanassupāyāsā nirujjhanti evametassa kevalassa dukkhakkhandhassa
 nirodho hotīti. Dasamaṁ.
                     Dukkhavaggo chaṭṭho.

  *  *  *  *  *  *
  Footnote:1 Ma. Yu. chinditvā.
-------------------------------------------------
[page 113]
                        Tassa uddānaṁ
          parivīmaṁsanupādānaṁ dve ca saññojanāni ca
          mahārukkhena dve vuttā taruṇena ca sattamaṁ
          nāmarūpañca viññāṇaṁ nidānena ca te dasāti.
                       -----------
-------------------------------------------------
[page 114]
                      Mahāvaggo sattamo
      [230] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā ... Assutavā
 bhikkhave puthujjano imasmiṁ cātummahābhūtikasmiṁ kāyasmiṁ nibbindeyyapi
 virajjeyyapi vimucceyyapi taṁ kissa hetu dissati hi 1- bhikkhave
 imassa cātummahābhūtikassa kāyassa ācayopi apacayopi ādānampi
 nikkhepanampi tasmā tatrāssutavā puthujjano nibbindeyyapi
 virajjeyyapi vimucceyyapi. Yañca kho etaṁ bhikkhave vuccati cittaṁ
 itipi mano itipi viññāṇaṁ itipi tatrāssutavā puthujjano nālaṁ
 nibbindituṁ nālaṁ virajjituṁ nālaṁ vimuccituṁ taṁ kissa hetu dīgharattaṁ hetaṁ
 bhikkhave assutavato puthujjanassa ajjhositaṁ mamāyitaṁ parāmaṭṭhaṁ etaṁ
 mama esohamasmi eso me attāti tasmā tatrāssutavā puthujjano
 nālaṁ nibbindituṁ nālaṁ virajjituṁ nālaṁ vimuccituṁ.
      [231] Varaṁ bhikkhave assutavā puthujjano imaṁ cātummahābhūtikaṁ
 kāyaṁ attato upagaccheyya na tveva cittaṁ taṁ kissa hetu
 dissatāyaṁ bhikkhave cātummahābhūtiko kāyo ekampi vassaṁ tiṭṭhamāno
 dvepi vassāni tiṭṭhamāno tīṇipi vassāni tiṭṭhamāno cattāripi
 vassāni tiṭṭhamāno pañcapi vassāni tiṭṭhamāno dasapi vassāni
 tiṭṭhamāno vīsatipi vassāni tiṭṭhamāno tiṁsampi vassāni tiṭṭhamāno

  *  *  *  *  *  *
  Footnote:1 Ma. Yu. hisaddo natthi.
-------------------------------------------------
[page 115]
 Cattāḷīsampi vassāni < PTS. S II , 95 >tiṭṭhamāno paññāsampi vassāni tiṭṭhamāno
 vassasatampi tiṭṭhamāno bhiyyopi tiṭṭhamāno. Yañca kho etaṁ
 bhikkhave vuccati cittaṁ itipi mano itipi viññāṇaṁ itipi taṁ
 rattiyā ca divasassa ca aññadeva uppajjati aññaṁ nirujjhati.
      [232] Seyyathāpi bhikkhave makkaṭo araññe ca brahāvane 1-
 caramāno sākhaṁ gaṇhāti taṁ muñcitvā aññaṁ gaṇhāti taṁ
 muñcitvā aññaṁ gaṇhāti taṁ muñcitvā aññaṁ gaṇhāti
 evameva kho bhikkhave yamidaṁ vuccati cittaṁ itipi mano itipi
 viññāṇaṁ itipi taṁ rattiyā ca divasassa ca aññadeva uppajjati
 aññaṁ nirujjhati.
      [233] Tatra bhikkhave sutavā ariyasāvako paṭiccasamuppādaññeva
 sādhukaṁ yoniso manasikaroti iti imasmiṁ sati idaṁ hoti
 imassuppādā idaṁ uppajjati imasmiṁ asati idaṁ na hoti
 imassa nirodhā idaṁ nirujjhati yadidaṁ avijjāpaccayā saṅkhārā
 saṅkhārapaccayā viññāṇaṁ .pe. Evametassa kevalassa dukkhakkhandhassa
 samudayo hoti. Avijjāya tveva asesavirāganirodhā saṅkhāranirodho
 saṅkhāranirodhā viññāṇanirodho .pe. Evametassa kevalassa
 dukkhakkhandhassa nirodho hotīti.
      [234] Evaṁ passaṁ bhikkhave sutavā ariyasāvako rūpasmiṁpi
 nibbindati vedanāyapi nibbindati saññāyapi nibbindati

  *  *  *  *  *  *
  Footnote:1 Ma. Yu. pavane.
-------------------------------------------------
[page 116]
 Saṅkhāresupi nibbindati viññāṇasmiṁpi nibbindati nibbindaṁ virajjati
 virāgā vimuccati. Vimuttasmiṁ vimuttamiti ñāṇaṁ hoti. Khīṇā
 jāti vusitaṁ brahmacariyaṁ kataṁ karaṇīyaṁ nāparaṁ itthattāyāti
 pajānātīti. Paṭhamaṁ.
      [235] Sāvatthiyaṁ viharati ... Tatra kho bhagavā ... Assutavā
 bhikkhave puthujjano imasmiṁ cātummahābhūtikasmiṁ kāyasmiṁ nibbindeyyapi
 virajjeyyapi vimucceyyapi taṁ kissa hetu dissati hi bhikkhave
 imassa cātummahābhūtikassa kāyassa ācayopi apacayopi ādānampi
 nikkhepanampi tasmā tatrāssutavā puthujjano nibbindeyyapi
 virajjeyyapi vimucceyyapi. Yañca kho etaṁ bhikkhave vuccati cittaṁ
 itipi mano itipi viññāṇaṁ itipi tatrāssutavā puthujjano nālaṁ
 nibbindituṁ nālaṁ virajjituṁ nālaṁ vimuccituṁ taṁ kissa hetu dīgharattaṁ
 hetaṁ bhikkhave assutavato puthujjanassa ajjhositaṁ mamāyitaṁ parāmaṭṭhaṁ
 etaṁ mama esohamasmi eso me attāti tasmā tatrāssutavā
 puthujjano nālaṁ nibbindituṁ nālaṁ virajjituṁ nālaṁ vimuccituṁ.
      [236] Varaṁpi bhikkhave assutavā puthujjano imaṁ cātummahābhūtikaṁ
 kāyaṁ attato upagaccheyya na tveva cittaṁ taṁ kissa hetu
 dissatāyaṁ bhikkhave cātummahābhūtiko kāyo ekampi vassaṁ tiṭṭhamāno
 dvepi vassāni tiṭṭhamāno tīṇipi vassāni tiṭṭhamāno cattāripi
 vassāni tiṭṭhamāno pañcapi vassāni tiṭṭhamāno dasapi vassāni
-------------------------------------------------
[page 117]
 Tiṭṭhamāno vīsaṁpi vassāni tiṭṭhamāno tiṁsaṁpi vassāni tiṭṭhamāno
 cattāḷīsampi vassāni tiṭṭhamāno paññāsaṁpi vassāni tiṭṭhamāno
 vassasataṁpi tiṭṭhamāno bhiyyopi tiṭṭhamāno. Yañca kho etaṁ
 bhikkhave vuccati cittaṁ itipi mano itipi viññāṇaṁ itipi taṁ
 rattiyā ca divasassa ca aññadeva uppajjati aññaṁ nirujjhati.
      [237] Tatra bhikkhave sutavā ariyasāvako paṭiccasamuppādaṁyeva
 sādhukaṁ yoniso manasikaroti iti imasmiṁ sati idaṁ hoti imassuppādā
 idaṁ uppajjati imasmiṁ asati idaṁ na hoti imassa nirodhā
 idaṁ nirujjhati. Sukhavedaniyaṁ bhikkhave phassaṁ paṭicca uppajjati
 sukhā vedanā tasseva sukhavedaniyassa phassassa nirodhā yaṁ tajjaṁ
 vedayitaṁ sukhavedaniyaṁ phassaṁ paṭicca uppannā sukhā vedanā sā
 nirujjhati sā vūpasamati. Dukkhavedaniyaṁ bhikkhave phassaṁ paṭicca uppajjati
 dukkhā vedanā < PTS. S II , 97 >tasseva dukkhavedaniyassa phassassa nirodhā yaṁ tajjaṁ
 vedayitaṁ dukkhavedaniyaṁ phassaṁ paṭicca uppannā dukkhā vedanā sā
 nirujjhati sā vūpasamati. Adukkhamasukhavedaniyaṁ bhikkhave phassaṁ paṭicca
 uppajjati adukkhamasukhā vedanā tasseva adukkhamasukhavedaniyassa
 phassassa nirodhā yaṁ tajjaṁ vedayitaṁ adukkhamasukhavedaniyaṁ phassaṁ paṭicca
 uppannā adukkhamasukhā vedanā sā nirujjhati sā vūpasamati.
      [238] Seyyathāpi bhikkhave dvinnaṁ kaṭṭhānaṁ saṅghaṭasamodhānā
 usmā jāyati tejo abhinibbattati tesaṁyeva dvinnaṁ kaṭṭhānaṁ
-------------------------------------------------
[page 118]
 Nānākatavinibbhogā 1- yā tajjā usmā sā nirujjhati sā vūpasamati
 evameva kho bhikkhave sukhavedaniyaṁ phassaṁ paṭicca uppajjati sukhā
 vedanā tasseva sukhavedaniyassa phassassa nirodhā yaṁ tajjaṁ vedayitaṁ
 sukhavedaniyaṁ phassaṁ paṭicca uppannā sukhā vedanā sā nirujjhati
 sā vūpasamati dukkhavedaniyaṁ phassaṁ paṭicca uppajjati dukkhā vedanā
 tasseva dukkhavedaniyassa phassassa nirodhā yaṁ tajjaṁ vedayitaṁ
 dukkhavedaniyaṁ phassaṁ paṭicca uppannā dukkhā vedanā sā nirujjhati
 sā vūpasamati adukkhamasukhavedaniyaṁ phassaṁ paṭicca uppajjati
 adukkhamasukhā vedanā tasseva adukkhamasukhavedaniyassa phassassa nirodhā
 yaṁ tajjaṁ vedayitaṁ adukkhamasukhavedaniyaṁ phassaṁ paṭicca uppannā
 adukkhamasukhā vedanā sā nirujjhati sā vūpasamati.
      [239] Evaṁ passaṁ bhikkhave sutavā ariyasāvako phassepi
 nibbindati vedanāyapi nibbindati saññāyapi nibbindati saṅkhāresupi
 nibbindati viññāṇasmiṁpi nibbindati nibbindaṁ virajjati virāgā
 vimuccati. Vimuttasmiṁ vimuttamiti ñāṇaṁ hoti. Khīṇā
 jāti vusitaṁ brahmacariyaṁ kataṁ karaṇīyaṁ nāparaṁ itthattāyāti
 pajānātīti. Dutiyaṁ.
      [240] Sāvatthiyaṁ viharati ... Tatra kho bhagavā ... Cattārome
 bhikkhave āhārā bhūtānaṁ vā sattānaṁ ṭhitiyā sambhavesīnaṁ vā

  *  *  *  *  *  *
  Footnote:1 Sī. nānābhavāvinikkhepā. Yu. nānābhāvā vinikkhepā.
-------------------------------------------------
[page 119]
 Anuggahāya. Katame cattāro. Kavaḷīkāro āhāro oḷāriko vā
 sukhumo vā phasso dutiyo manosañcetanā tatiyā viññāṇaṁ
 catutthaṁ. Ime kho bhikkhave cattāro āhārā bhūtānaṁ vā sattānaṁ
 ṭhitiyā sambhavesīnaṁ vā anuggahāya.
      [241] Kathañca bhikkhave kavaḷīkāro āhāro daṭṭhabbo.
 Seyyathāpi bhikkhave dve jāyapatikā 1- parittaṁ sambalaṁ ādāya kantāramaggaṁ
 paṭipajjeyyuṁ tesamassa ekaputtako piyo manāpo. Atha kho
 tesaṁ bhikkhave dvinnaṁ jāyapatikānaṁ kantāragatānaṁ yā parittā
 sambalamattā sā parikkhayaṁ pariyādānaṁ gaccheyya siyā panesa 2-
 kantārāvaseso anitthiṇṇo 3-. Atha kho tesaṁ bhikkhave dvinnaṁ
 jāyapatikānaṁ evamassa amhākaṁ kho yā parittā sambalamattā
 sā parikkhīṇā pariyādinnā atthi cāyaṁ kantārāvaseso anitthiṇṇo
 yannūna mayaṁ imaṁ ekaputtakaṁ piyaṁ manāpaṁ vadhitvā vallūrañca soṇḍikañca
 karitvā puttamaṁsāni khādantā eva dvepi 4- taṁ kantārāvasesaṁ
 nitthareyyāma no ce sabbeva 5- tayo vinassamhāti. Atha kho te
 bhikkhave dve jāyapatikā etaṁ ekaputtakaṁ piyaṁ manāpaṁ vadhitvā
 vallūrañca soṇḍikañca karitvā puttamaṁsāni khādantā eva taṁ
 kantārāvasesaṁ nitthareyyuṁ te puttamaṁsāni ceva khādeyyuṁ ure ca
 patipiṁseyyuṁ 6- kahaṁ ekaputtaka kahaṁ ekaputtakāti. Taṁ kiṁ maññatha
 bhikkhave api nu te davāya vā āhāraṁ āhareyyuṁ madāya vā

  *  *  *  *  *  *
  Footnote:1 Ma. Yu. jāyampatikā. evamuparipi. 2 Ma. Yu. ca nesaṁ. 3 Ma. anatiṇṇo.
 evamuparipi. 4 Ma. Yu. evaṁ taṁ. evamuparipi. 5 Ma. Yu. mā sabbeva.
 6 Ma. < PTS. S II , 99 >paṭipiseyyuṁ.
-------------------------------------------------
[page 120]
 Āhāraṁ āhareyyuṁ maṇḍanāya vā āhāraṁ āhareyyuṁ vibhūsanāya vā
 āhāraṁ āhareyyunti. No hetaṁ bhante. Nanu te bhikkhave
 yāvadeva kantārassa nittharaṇatthāya āhāraṁ āhareyyunti. Evaṁ
 bhante. Evameva khvāhaṁ bhikkhave kavaḷīkāro āhāro daṭṭhabboti
 vadāmi. Kavaḷīkāre bhikkhave āhāre pariññāte pañcakāmaguṇiko
 rāgo pariññāto hoti pañcakāmaguṇike rāge pariññāte
 natthi taṁ saññojanaṁ yena saññojanena saññutto ariyasāvako
 puna imaṁ lokaṁ āgaccheyya.
      [242] Kathañca bhikkhave phassāhāro daṭṭhabbo. Seyyathāpi
 bhikkhave gāvī niccammā kuḍḍañce 1- nissāya tiṭṭheyya ye kuḍḍanissitā
 pāṇā te naṁ khādeyyuṁ rukkhañce nissāya tiṭṭheyya ye
 rukkhanissitā pāṇā te naṁ khādeyyuṁ udakañce nissāya
 tiṭṭheyya ye udakanissitā pāṇā te naṁ khādeyyuṁ ākāsañce
 nissāya tiṭṭheyya ye ākāsanissitā pāṇā te naṁ khādeyyuṁ
 yaññadeva hi sā bhikkhave gāvī niccammā nissāya tiṭṭheyya ye
 taṁ nissitā taṁ nissitā pāṇā te naṁ khādeyyuṁ evameva khvāhaṁ
 bhikkhave phassāhāro daṭṭhabboti vadāmi. Phasse bhikkhave āhāre
 pariññāte tisso vedanā pariññātā honti tīsu vedanāsu
 pariññātāsu ariyasāvakassa natthi kiñci uttarikaraṇīyanti vadāmi.
      [243] Kathañca bhikkhave manosañcetanāhāro daṭṭhabbo.

  *  *  *  *  *  *
  Footnote:1 Ma. kuṭṭaṁ ce.
-------------------------------------------------
[page 121]
 Seyyathāpi bhikkhave aṅgārakāsu sādhikaporisā puṇṇā aṅgārānaṁ
 vītaccikānaṁ vītadhūmānaṁ atha puriso āgaccheyya jīvitukāmo amaritukāmo
 sukhakāmo dukkhapaṭikkūlo tamenaṁ dve balavanto purisā nānābāhāsu
 gahetvā taṁ aṅgārakāsuṁ upakaḍḍheyyuṁ. Atha kho bhikkhave
 tassa < PTS. S II , 100 >purisassa ārakāvassa cetanā ārakāva patthanā ārakā
 paṇidhi taṁ kissa hetu viditañhi 1- bhikkhave tassa purisassa hoti
 imañcāhaṁ aṅgārakāsuṁ papatissāmi tatonidānaṁ maraṇaṁ vā nigacchāmi
 maraṇamattaṁ vā dukkhanti evameva khvāhaṁ bhikkhave manosañcetanāhāro
 daṭṭhabboti vadāmi. Manosañcetanāya bhikkhave āhāre
 pariññāte tisso taṇhā pariññātā honti tīsu taṇhāsu
 pariññātāsu ariyasāvakassa natthi kiñci uttarikaraṇīyanti vadāmi.
      [244] Kathañca bhikkhave viññāṇāhāro daṭṭhabbo. Seyyathāpi
 bhikkhave coraṁ āgucāriṁ gahetvā rañño dassesuṁ 2- ayante deva
 coro āgucārī imassa yaṁ icchasi taṁ daṇḍaṁ paṇehīti tamenaṁ
 rājā evaṁ vadeyya gacchatha bho imaṁ purisaṁ pubbaṇhasamayaṁ
 sattisatena hanathāti tamenaṁ pubbaṇhasamayaṁ sattisatena haneyyuṁ
 atha rājā majjhantikasamayaṁ evaṁ vadeyya ambho kathaṁ so purisoti
 tatheva deva jīvatīti tamenaṁ rājā evaṁ vadeyya gacchatha bho taṁ
 purisaṁ majjhantikasamayaṁ sattisatena hanathāti tamenaṁ majjhantikasamayaṁ
 sattisatena haneyyuṁ atha rājā sāyaṇhasamayaṁ evaṁ vadeyya ambho

  *  *  *  *  *  *
  Footnote:1 Ma. Yu. evaṁ hi. 2 Ma. Yu. dasseyyuṁ.
-------------------------------------------------
[page 122]
 Kathaṁ so purisoti tatheva deva jīvatīti tamenaṁ rājā evaṁ vadeyya
 gacchatha bho taṁ purisaṁ sāyaṇhasamayaṁ sattisatena hanathāti tamenaṁ
 sāyaṇhasamayaṁ sattisatena haneyyuṁ. Taṁ kiṁ maññatha bhikkhave api
 nu kho so puriso divasaṁ tīhi sattisatehi haññamāno tatonidānaṁ
 dukkhaṁ domanassaṁ paṭisaṁvedayethāti ekissāpi bhikkhave sattiyā
 haññamāno tatonidānaṁ dukkhaṁ domanassaṁ paṭisaṁvedayetha ko pana
 vādo tīhi sattisatehi haññamānoti evameva khvāhaṁ bhikkhave
 viññāṇāhāro daṭṭhabboti vadāmi. Viññāṇe bhikkhave āhāre
 pariññāte nāmarūpaṁ pariññātaṁ hoti nāmarūpe pariññāte
 ariyasāvakassa < PTS. S II , 101 >natthi kiñci uttarikaraṇīyanti vadāmīti. Tatiyaṁ.
      [245] Sāvatthiyaṁ viharati ... Tatra kho bhagavā ... Cattārome
 bhikkhave āhārā bhūtānaṁ vā sattānaṁ ṭhitiyā sambhavesīnaṁ vā
 anuggahāya. Katame cattāro. Kavaḷīkāro āhāro oḷāriko
 vā sukhumo vā phasso dutiyo manosañcetanā tatiyā viññāṇaṁ
 catutthaṁ. Ime kho bhikkhave cattāro āhārā bhūtānaṁ vā sattānaṁ
 ṭhitiyā sambhavesīnaṁ vā anuggahāya.
      [246] Kavaḷīkāre ce bhikkhave āhāre atthi rāgo atthi
 nandi atthi taṇhā patiṭṭhitaṁ tattha viññāṇaṁ virūḷhaṁ yattha
 patiṭṭhitaṁ viññāṇaṁ virūḷhaṁ atthi tattha nāmarūpassa avakkanti
 yattha atthi nāmarūpassa avakkanti atthi tattha saṅkhārānaṁ vuḍḍhi
-------------------------------------------------
[page 123]
 Yattha atthi saṅkhārānaṁ vuḍḍhi atthi tattha āyatiṁ punabbhavābhinibbatti
 yattha atthi āyatiṁ punabbhavābhinibbatti atthi tattha āyatiṁ
 jātijarāmaraṇaṁ yattha atthi āyatiṁ jātijarāmaraṇaṁ. Sasokaṁ taṁ bhikkhave
 sarajaṁ saupāyāsanti vadāmi. Phasse ce bhikkhave āhāre ...
 Manosañcetanāya ce bhikkhave āhāre ... Viññāṇe ce bhikkhave
 āhāre atthi rāgo atthi nandi atthi taṇhā patiṭṭhitaṁ tattha
 viññāṇaṁ virūḷhaṁ yattha patiṭṭhitaṁ viññāṇaṁ virūḷhaṁ atthi tattha
 nāmarūpassa avakkanti yattha atthi nāmarūpassa avakkanti atthi
 tattha saṅkhārānaṁ vuḍḍhi yattha atthi saṅkhārānaṁ vuḍḍhi atthi
 tattha āyatiṁ punabbhavābhinibbatti yattha atthi āyatiṁ punabbhavābhinibbatti
 atthi tattha āyatiṁ jātijarāmaraṇaṁ yattha atthi āyatiṁ
 jātijarāmaraṇaṁ. Sasokaṁ taṁ bhikkhave sarajaṁ saupāyāsanti vadāmi.
      [247] Seyyathāpi bhikkhave rajako vā cittakārako vā sati
 rajanāya vā lākhāya vā haliddiyā vā nīliyā vā mañjiṭṭhāya vā
 sumaṭṭe 1- vā phalake vā bhittiyā vā dussapaṭe vā itthīrūpaṁ vā
 purisarūpaṁ vā abhinimmineyya sabbaṅgapaccaṅgaṁ evameva kho bhikkhave
 kavaḷīkāre ce āhāre atthi rāgo atthi nandi atthi taṇhā
 patiṭṭhitaṁ tattha viññāṇaṁ virūḷhaṁ yattha patiṭṭhitaṁ viññāṇaṁ virūḷhaṁ
 atthi tattha nāmarūpassa avakkanti yattha atthi nāmarūpassa avakkanti
 atthi tattha saṅkhārānaṁ vuḍḍhi yattha atthi saṅkhārānaṁ vuḍḍhi atthi

  *  *  *  *  *  *
  Footnote:1 Ma. Yu. suparimaṭṭhe vā.
-------------------------------------------------
[page 124]
 Tattha āyatiṁ punabbhavābhinibbatti yattha atthi āyatiṁ punabbhavābhinibbatti
 atthi tattha āyatiṁ jātijarāmaraṇaṁ yattha atthi āyatiṁ
 jātijarāmaraṇaṁ. Sasokaṁ taṁ bhikkhave sarajaṁ saupāyāsanti vadāmi.
 Phasse ce bhikkhave āhāre ... Manosañcetanāya ce bhikkhave
 āhāre ... Viññāṇe ce bhikkhave āhāre atthi rāgo atthi nandi
 atthi taṇhā patiṭṭhitaṁ tattha viññāṇaṁ virūḷhaṁ yattha patiṭṭhitaṁ viññāṇaṁ
 virūḷhaṁ atthi tattha nāmarūpassa avakkanti yattha atthi nāmarūpassa
 avakkanti atthi tattha saṅkhārānaṁ vuḍḍhi yattha atthi saṅkhārānaṁ
 vuḍḍhi atthi tattha āyatiṁ punabbhavābhinibbatti yattha atthi āyatiṁ
 punabbhavābhinibbatti atthi tattha āyatiṁ jātijarāmaraṇaṁ yattha atthi
 āyatiṁ jātijarāmaraṇaṁ. Sasokaṁ taṁ bhikkhave sarajaṁ saupāyāsanti vadāmi.
      [248] Kavaḷīkāre ce bhikkhave āhāre natthi rāgo natthi
 nandi natthi taṇhā appatiṭṭhitaṁ tattha viññāṇaṁ avirūḷhaṁ yattha
 appatiṭṭhitaṁ viññāṇaṁ avirūḷhaṁ natthi tattha nāmarūpassa avakkanti
 yattha natthi nāmarūpassa avakkanti natthi tattha saṅkhārānaṁ vuḍḍhi
 yattha natthi saṅkhārānaṁ vuḍḍhi natthi tattha āyatiṁ punabbhavābhinibbatti
 yattha natthi āyatiṁ punabbhavābhinibbatti natthi tattha āyatiṁ
 jātijarāmaraṇaṁ yattha natthi < PTS. S II , 103 >āyatiṁ jātijarāmaraṇaṁ. Asokaṁ taṁ bhikkhave
 arajaṁ anupāyāsanti vadāmi. Phasse ce bhikkhave āhāre ...
 Manosañcetanāya ce bhikkhave āhāre ... Viññāṇe ce bhikkhave
-------------------------------------------------
[page 125]
 Āhāre natthi rāgo natthi nandi natthi taṇhā appatiṭṭhitaṁ
 tattha viññāṇaṁ avirūḷhaṁ yattha appatiṭṭhitaṁ viññāṇaṁ avirūḷhaṁ
 natthi tattha nāmarūpassa avakkanti yattha natthi nāmarūpassa avakkanti
 natthi tattha saṅkhārānaṁ vuḍḍhi yattha natthi saṅkhārānaṁ vuḍḍhi natthi
 tattha āyatiṁ punabbhavābhinibbatti yattha natthi āyatiṁ punabbhavābhinibbatti
 natthi tattha āyatiṁ jātijarāmaraṇaṁ yattha natthi āyatiṁ
 jātijarāmaraṇaṁ. Asokaṁ taṁ bhikkhave arajaṁ anupāyāsanti vadāmi.
      [249] Seyyathāpi bhikkhave kūṭāgāraṁ vā kūṭāgārasālā vā
 uttarāya vā dakkhiṇāya vā pācinavātapānā 1- suriye uggacchante
 vātapānena rasmi pavisitvā kvāssa patiṭṭhitāti. Pacchimāyaṁ
 bhante bhittiyanti. Pacchimāya ce bhikkhave bhitti nāssa kvāssa
 patiṭṭhitāti. Paṭhaviyaṁ bhanteti. Paṭhavī ce bhikkhave nāssa kvāssa
 patiṭṭhitāti. Āpasmiṁ bhanteti. Āpo ce bhikkhave nāssa
 kvāssa patiṭṭhitāti. Appatiṭṭhitā bhanteti. Evameva kho bhikkhave
 kavaḷīkāre ce āhāre natthi rāgo natthi nandi natthi taṇhā ...
 Phasse ce bhikkhave āhāre ... Manosañcetanāya ce bhikkhave
 āhāre ... Viññāṇe ce bhikkhave āhāre natthi rāgo natthi nandi
 natthi taṇhā appatiṭṭhitaṁ tattha viññāṇaṁ avirūḷhaṁ yattha appatiṭṭhitaṁ
 viññāṇaṁ avirūḷhaṁ natthi tattha nāmarūpassa avakkanti yattha natthi
 nāmarūpassa avakkanti natthi tattha saṅkhārānaṁ vuḍḍhi yattha natthi

  *  *  *  *  *  *
  Footnote:1 Ma. Yu. pācīnāya vā vātapānā.< PTS. S II , 104 >
-------------------------------------------------
[page 126]
 Saṅkhārānaṁ vuḍḍhi natthi tattha āyatiṁ punabbhavābhinibbatti yattha
 natthi āyatiṁ punabbhavābhinibbatti natthi tattha āyatiṁ jātijarāmaraṇaṁ
 yattha natthi āyatiṁ jātijarāmaraṇaṁ. Asokaṁ taṁ bhikkhave arajaṁ
 anupāyāsanti vadāmīti. Catutthaṁ.
      [250] Sāvatthiyaṁ viharati ... Tatra kho bhagavā ... Pubbeva 1- me
 bhikkhave sambodhā anabhisambuddhassa bodhisattasseva sato etadahosi
 kicchaṁ vatāyaṁ loko āpanno jāyati ca jiyyati ca miyyati ca cavati ca
 upapajjati ca atha ca panimassa dukkhassa nissaraṇaṁ nappajānāti
 jarāmaraṇassa kudāssu nāma imassa dukkhassa nissaraṇaṁ
 paññāyissati jarāmaraṇassāti.
      [251] Tassa mayhaṁ bhikkhave etadahosi kimhi nu kho sati
 jarāmaraṇaṁ hoti kiṁpaccayā jarāmaraṇanti. Tassa mayhaṁ bhikkhave
 yonisomanasikārā ahu paññāya abhisamayo jātiyā kho sati
 jarāmaraṇaṁ hoti jātipaccayā jarāmaraṇanti. Tassa mayhaṁ bhikkhave
 etadahosi kimhi nu kho sati jāti hoti .pe. Bhavo hoti ...
 Upādānaṁ hoti ... Taṇhā hoti ... Vedanā hoti ... Phasso hoti ...
 Saḷāyatanaṁ hoti ... Nāmarūpaṁ hoti kiṁpaccayā nāmarūpanti. Tassa
 mayhaṁ bhikkhave yonisomanasikārā ahu paññāya abhisamayo viññāṇe
 kho sati nāmarūpaṁ hoti viññāṇapaccayā nāmarūpanti. Tassa mayhaṁ
 bhikkhave etadahosi kimhi nu kho sati viññāṇaṁ hoti kiṁpaccayā

  *  *  *  *  *  *
  Footnote:1 Ma. Yu. pubbe.
-------------------------------------------------
[page 127]
 Viññāṇanti. Tassa mayhaṁ bhikkhave yonisomanasikārā ahu paññāya
 abhisamayo nāmarūpe kho sati viññāṇaṁ hoti nāmarūpapaccayā
 viññāṇanti. Tassa mayhaṁ bhikkhave etadahosi paccudāvattati
 kho idaṁ viññāṇaṁ nāmarūpamhā na paraṁ gacchati ettāvatā
 jāyetha vā jiyyetha vā miyyetha 1- vā cavetha vā upapajjetha vā
 yadidaṁ nāmarūpapaccayā viññāṇaṁ viññāṇapaccayā nāmarūpaṁ< PTS. S II , 105 >
 nāmarūpapaccayā saḷāyatanaṁ saḷāyatanapaccayā phasso .pe. Evametassa
 kevalassa dukkhakkhandhassa samudayo hoti. Samudayo samudayoti kho
 me bhikkhave pubbe ananussutesu dhammesu cakkhuṁ udapādi ñāṇaṁ
 udapādi paññā udapādi vijjā udapādi āloko udapādi.
      [252] Tassa mayhaṁ bhikkhave etadahosi kimhi nu kho asati
 jarāmaraṇaṁ na hoti kissa nirodhā jarāmaraṇanirodhoti. Tassa
 mayhaṁ bhikkhave yonisomanasikārā ahu paññāya abhisamayo jātiyā
 kho asati jarāmaraṇaṁ na hoti jātinirodhā jarāmaraṇanirodhoti.
 Tassa mayhaṁ bhikkhave etadahosi kimhi nu kho asati jāti na
 hoti .pe. Bhavo na hoti ... Upādānaṁ na hoti ... Taṇhā na
 hoti ... Vedanā na hoti ... Phasso na hoti ... Saḷāyatanaṁ na
 hoti ... Nāmarūpaṁ na hoti kissa nirodhā nāmarūpanirodhoti.
 Tassa mayhaṁ bhikkhave yonisomanasikārā ahu paññāya abhisamayo
 viññāṇe kho asati nāmarūpaṁ na hoti viññāṇanirodhā

  *  *  *  *  *  *
  Footnote:1 Yu. māyetha.
-------------------------------------------------
[page 128]
 Nāmarūpanirodhoti. Tassa mayhaṁ bhikkhave etadahosi kimhi nu kho
 asati viññāṇaṁ na hoti kissa nirodhā viññāṇanirodhoti
 tassa mayhaṁ bhikkhave yonisomanasikārā ahu paññāya abhisamayo
 nāmarūpe kho asati viññāṇaṁ na hoti nāmarūpanirodhā
 viññāṇanirodhoti. Tassa mayhaṁ bhikkhave etadahosi adhigato kho myāyaṁ
 maggo bodhāya yadidaṁ nāmarūpanirodhā viññāṇanirodho viññāṇanirodhā
 nāmarūpanirodho nāmarūpanirodhā saḷāyatananirodho saḷāyatananirodhā
 phassanirodho .pe. Avametassa kevalassa dukkhakkhandhassa nirodho
 hoti. Nirodho nirodhoti kho me bhikkhave pubbe ananussutesu
 dhammesu cakkhuṁ udapādi ñāṇaṁ udapādi paññā udapādi vijjā
 udapādi āloko udapādi.
      [253] Seyyathāpi bhikkhave puriso araññe pavane caramāno
 passeyya purāṇamaggaṁ purāṇañjasaṁ pubbakehi manussehi anuyātaṁ.
 So < PTS. S II , 106 >tamanugaccheyya tamanugacchanto passeyya purāṇaṁ nagaraṁ purāṇaṁ
 rājadhāniṁ pubbakehi manussehi ajjhāvutthaṁ 1- ārāmasampannaṁ vanasampannaṁ
 pokkharaṇīsampannaṁ uddāpavantaṁ 2- ramaṇīyaṁ. Atha kho so bhikkhave
 puriso rañño vā rājamahāmattassa vā āroceyya yagghe bhante
 jāneyyāsi ahaṁ addasaṁ araññe pavane caramāno purāṇamaggaṁ
 purāṇañjasaṁ pubbakehi manussehi anuyātaṁ so 3- tamanugacchiṁ
 tamanugacchanto addasaṁ purāṇaṁ nagaraṁ purāṇaṁ rājadhāniṁ pubbakehi manussehi

  *  *  *  *  *  *
  Footnote:1 Ma. ajjhāvuṭṭhaṁ. evamuparipi. 2 Ma. uddhāpavantaṁ.
 3 Ma. Yu. ayaṁ saddo natthi.
-------------------------------------------------
[page 129]
 Ajjhāvutthaṁ ārāmasampannaṁ vanasampannaṁ pokkharaṇīsampannaṁ
 uddāpavantaṁ ramaṇīyaṁ taṁ bhante nagaraṁ māpehīti. Athakho so bhikkhave
 rājā vā rājamahāmatto vā taṁ nagaraṁ māpeyya tadassa nagaraṁ
 aparena samayena iddhaṁ ceva phītaṁ ca bahujaññaṁ 1- ākiṇṇamanussaṁ
 vuḍḍhivepullappattaṁ. Evameva khvāhaṁ bhikkhave addasaṁ purāṇamaggaṁ
 purāṇañjasaṁ pubbakehi sammāsambuddhehi anuyātaṁ. Katamo ca
 so bhikkhave purāṇamaggo purāṇañjaso pubbakehi sammāsambuddhehi
 anuyāto. Ayameva ariyo aṭṭhaṅgiko maggo seyyathīdaṁ
 sammādiṭṭhi .pe. Sammāsamādhi. Ayaṁ kho so bhikkhave
 purāṇamaggo purāṇañjaso pubbakehi sammāsambuddhehi anuyāto so
 tamanugacchiṁ tamanugacchanto jarāmaraṇaṁ abbhaññāsiṁ jarāmaraṇasamudayaṁ
 abbhaññāsiṁ jarāmaraṇanirodhaṁ abbhaññāsiṁ jarāmaraṇanirodhagāminiṁ paṭipadaṁ
 abbhaññāsiṁ tamanugacchiṁ tamanugacchanto jātiṁ abbhaññāsiṁ .pe.
 Bhavaṁ abbhaññāsiṁ ... Upādānaṁ abbhaññāsiṁ ... Taṇhaṁ abbhaññāsiṁ ...
 Vedanaṁ abbhaññāsiṁ ... Phassaṁ abbhaññāsiṁ ... Saḷāyatanaṁ abbhaññāsiṁ ...
 Nāmarūpaṁ abbhaññāsiṁ ... Viññāṇaṁ abbhaññāsiṁ tamanugacchiṁ
 tamanugacchanto saṅkhāre abbhaññāsiṁ saṅkhārasamudayaṁ abbhaññāsiṁ
 saṅkhāranirodhaṁ abbhaññāsiṁ saṅkhāranirodhagāminiṁ paṭipadaṁ abbhaññāsiṁ
 tadabhiññāya ācikkhiṁ bhikkhūnaṁ bhikkhunīnaṁ upāsakānaṁ upāsikānaṁ. Tayidaṁ

  *  *  *  *  *  *
  Footnote:1 Ma. bāhujaññaṁ. Yu. bahujanaṁ. evamuparipi.
-------------------------------------------------
[page 130]
 Bhikkhave brahmacariyaṁ iddhaṁ ceva phītaṁ ca vitthārikaṁ bahujaññaṁ puthubhūtaṁ
 yāva devamanussehi supakāsitanti. Pañcamaṁ.
      [254] Evamme sutaṁ ekaṁ samayaṁ bhagavā kurūsu viharati
 kammāsadammaṁ nāma kurūnaṁ nigamo. Tatra kho bhagavā bhikkhū āmantesi
 bhikkhavoti. Bhadanteti te bhikkhū bhagavato paccassosuṁ. Bhagavā
 etadavoca sammasatha no tumhe bhikkhave antaraṁ sammasanti.
 Evaṁ vutte aññataro bhikkhu bhagavantaṁ etadavoca ahaṁ kho bhante
 sammasāmi antaraṁ sammasanti. Yathākathaṁ pana tvaṁ bhikkhu sammasasi
 antaraṁ sammasanti. Atha kho so bhikkhu byākāsi yathā so
 bhikkhu byākāsi na so bhikkhu bhagavato cittaṁ ārādhesi.
      [255] Evaṁ vutte āyasmā ānando bhagavantaṁ etadavoca
 etassa bhagavā kālo etassa sugata kālo yaṁ bhagavā antaraṁ
 sammasaṁ bhāseyya bhagavato sutvā bhikkhū dhāressantīti. Tenahānanda
 suṇātha sādhukaṁ manasikarotha bhāsissāmīti. Evaṁ bhanteti kho te
 bhikkhū bhagavato paccassosuṁ.
      [256] Bhagavā etadavoca idha bhikkhave bhikkhu sammasamāno
 sammasati antaraṁ sammasaṁ yaṁ kho idaṁ anekavidhaṁ nānappakārakaṁ
 dukkhaṁ < PTS. S II , 108 >loke uppajjati jarāmaraṇaṁ idaṁ nu 1- kho dukkhaṁ kiṁnidānaṁ
 kiṁsamudayaṁ kiṁjātikaṁ kiṁpabhavaṁ kismiṁ sati jarāmaraṇaṁ hotīti. So
 sammasamāno evaṁ jānāti yaṁ kho idaṁ anekavidhaṁ nānappakārakaṁ

  *  *  *  *  *  *
  Footnote:1 Ma. Yu. nusaddo natthi.
-------------------------------------------------
[page 131]
 Dukkhaṁ loke uppajjati jarāmaraṇaṁ idaṁ kho dukkhaṁ upadhinidānaṁ
 upadhisamudayaṁ upadhijātikaṁ upadhippabhavaṁ upadhismiṁ sati jarāmaraṇaṁ hoti
 upadhismiṁ asati jarāmaraṇaṁ na hotīti. So jarāmaraṇañca pajānāti
 jarāmaraṇasamudayañca pajānāti jarāmaraṇanirodhañca pajānāti yā
 ca jarāmaraṇanirodhasāruppagāminī paṭipadā tañca pajānāti tathā
 paṭipanno ca hoti anudhammacārī. Ayaṁ vuccati bhikkhave bhikkhu
 sabbaso sammā dukkhakkhayāya paṭipanno jarāmaraṇanirodhāya.
      [257] Athāparaṁ sammasamāno sammasati antaraṁ sammasaṁ upadhi
 panāyaṁ kiṁnidāno kiṁsamudayo kiṁjātiko kiṁpabhavo kiṁsmiṁ sati upadhi
 hoti kismiṁ asati upadhi na hotīti. So sammasamāno evaṁ
 jānāti upadhi taṇhānidāno taṇhāsamudayo taṇhājātiko
 taṇhāpabhavo taṇhāya sati upadhi hoti taṇhāya asati upadhi na
 hotīti. So upadhiñca pajānāti upadhisamudayañca pajānāti
 upadhinirodhañca pajānāti yā ca upadhinirodhasāruppagāminī paṭipadā
 tañca pajānāti tathā paṭipanno ca hoti anudhammacārī. Ayaṁ vuccati
 bhikkhave bhikkhu sabbaso sammā dukkhakkhayāya paṭipanno upadhinirodhāya.
      [258] Athāparaṁ sammasamāno sammasati antaraṁ sammasaṁ taṇhā
 panāyaṁ kattha uppajjamānā uppajjati kattha nivīsamānā nivīsatīti 1-.
 So sammasamāno evaṁ jānāti yaṁ kho loke piyarūpaṁ sātarūpaṁ
 etthesā taṇhā uppajjamānā uppajjati ettha nivīsamānā

  *  *  *  *  *  *
  Footnote:1 Ma. Yu. nivisamānā nivisatīti. evamuparipi.
-------------------------------------------------
[page 132]
 Nivīsati. Kiñci loke piyarūpaṁ sātarūpaṁ. Cakkhuṁ loke < PTS. S II , 109 >piyarūpaṁ
 sātarūpaṁ .pe. Sotaṁ loke piyarūpaṁ sātarūpaṁ ... Ghānaṁ loke
 piyarūpaṁ sātarūpaṁ ... Jivhā loke piyarūpaṁ sātarūpaṁ ... Kāyo loke
 piyarūpaṁ sātarūpaṁ ... Mano loke piyarūpaṁ sātarūpaṁ etthesā taṇhā
 uppajjamānā uppajjati ettha nivīsamānā nivīsati.
      [259] Ye hi keci bhikkhave atītamaddhānaṁ samaṇā vā brāhmaṇā
 vā yaṁ loke piyarūpaṁ sātarūpaṁ taṁ niccato addakkhuṁ sukhato addakkhuṁ
 attato addakkhuṁ ārogyato addakkhuṁ khemato addakkhuṁ te
 taṇhaṁ vaḍḍhesuṁ. Ye taṇhaṁ vaḍḍhesuṁ te upadhiṁ vaḍḍhesuṁ ye
 upadhiṁ vaḍḍhesuṁ te dukkhaṁ vaḍḍhesuṁ ye dukkhaṁ vaḍḍhesuṁ te na
 parimucciṁsu jātiyā jarāya maraṇena sokehi paridevehi dukkhehi
 domanassehi upāyāsehi na parimucciṁsu dukkhasmāti vadāmi.
 Ye hi keci bhikkhave anāgatamaddhānaṁ samaṇā vā brāhmaṇā vā
 yaṁ loke piyarūpaṁ sātarūpaṁ taṁ niccato dakkhissanti sukhato dakkhissanti
 attato dakkhissanti ārogyato dakkhissanti khemato dakkhissanti
 te taṇhaṁ vaḍḍhessanti. Ye taṇhaṁ vaḍḍhessanti te upadhiṁ
 vaḍḍhessanti ye upadhiṁ vaḍḍhessanti te dukkhaṁ vaḍḍhessanti
 ye dukkhaṁ vaḍḍhessanti te na parimuccissanti jātiyā jarāya
 maraṇena sokehi paridevehi dukkhehi domanassehi upāyāsehi na
 parimuccissanti dukkhasmāti vadāmi. Ye hi keci bhikkhave etarahi
-------------------------------------------------
[page 133]
 Samaṇā vā brāhmaṇā vā yaṁ loke piyarūpaṁ sātarūpaṁ taṁ niccato
 passanti sukhato passanti attato passanti ārogyato passanti
 khemato passanti te taṇhaṁ vaḍḍhenti. Ye taṇhaṁ vaḍḍhenti te
 upadhiṁ vaḍḍhenti ye upadhiṁ vaḍḍhenti te dukkhaṁ vaḍḍhenti ye
 dukkhaṁ vaḍḍhenti te na parimuccanti jātiyā jarāya maraṇena
 sokehi paridevehi dukkhehi domanassehi upāyāsehi na parimuccanti
 dukkhasmāti < PTS. S II , 110 >vadāmi.
      [260] Seyyathāpi bhikkhave āpānīyakaṁso vaṇṇasampanno
 gandhasampanno rasasampanno. So ca kho visena saṁsaṭṭho. Atha
 puriso āgaccheyya ghammābhitatto ghammapareto kilanto tasito
 pipāsito. Tamenaṁ evaṁ vadeyyuṁ ayaṁ te ambho purisa āpānīyakaṁso
 vaṇṇasampanno gandhasampanno rasasampanno so ca kho visena
 saṁsaṭṭho 1- sace ākaṅkhasi piva pivato hi kho taṁ chādessati
 vaṇṇenapi gandhenapi rasenapi pivitvā ca pana tatonidānaṁ maraṇaṁ
 vā nigacchasi maraṇamattaṁ vā dukkhanti. So taṁ āpānīyakaṁsaṁ
 sahasā appaṭisaṅkhā piveyya na paṭinissajjeyya. So tatonidānaṁ
 maraṇaṁ vā nigaccheyya maraṇamattaṁ vā dukkhaṁ. Evameva kho bhikkhave
 ye hi keci atītamaddhānaṁ samaṇā vā brāhmaṇā vā yaṁ loke
 piyarūpaṁ sātarūpaṁ .pe. Anāgatamaddhānaṁ .pe. Etarahi samaṇā
 vā brāhmaṇā vā yaṁ loke piyarūpaṁ sātarūpaṁ taṁ niccato passanti

  *  *  *  *  *  *
  Footnote:1 Yu. sampanno.
-------------------------------------------------
[page 134]
 Sukhato passanti attato passanti ārogyato passanti khemato
 passanti te taṇhaṁ vaḍḍhenti. Ye taṇhaṁ vaḍḍhenti te
 upadhiṁ vaḍḍhenti ye upadhiṁ vaḍḍhenti te dukkhaṁ vaḍḍhenti ye
 dukkhaṁ vaḍḍhenti te na parimuccanti jātiyā jarāya maraṇena
 sokehi paridevehi dukkhehi domanassehi upāyāsehi na parimuccanti
 dukkhasmāti vadāmi.
      [261] Ye ca kho keci bhikkhave atītamaddhānaṁ samaṇā vā
 brāhmaṇā vā yaṁ loke piyarūpaṁ sātarūpaṁ taṁ aniccato addakkhuṁ
 dukkhato addakkhuṁ anattato addakkhuṁ rogato addakkhuṁ bhayato
 addakkhuṁ te taṇhaṁ pajahiṁsu. Ye taṇhaṁ pajahiṁsu te upadhiṁ
 pajahiṁsu ye upadhiṁ pajahiṁsu te dukkhaṁ pajahiṁsu ye dukkhaṁ pajahiṁsu
 te parimucciṁsu jātiyā jarāya maraṇena sokehi paridevehi dukkhehi
 domanassehi upāyāsehi parimucciṁsu dukkhasmāti vadāmi. < PTS. S II , 111 >Yepi
 hi keci bhikkhave anāgatamaddhānaṁ samaṇā vā brāhmaṇā vā yaṁ
 loke piyarūpaṁ sātarūpaṁ taṁ aniccato dakkhissanti dukkhato dakkhissanti
 anattato dakkhissanti rogato dakkhissanti bhayato dakkhissanti
 te taṇhaṁ pajahissanti. Ye taṇhaṁ pajahissanti .pe. Te
 parimuccanti dukkhasmāti vadāmi. Yepi hi keci bhikkhave etarahi
 samaṇā vā brāhmaṇā vā yaṁ loke piyarūpaṁ sātarūpaṁ taṁ aniccato
 passanti dukkhato passanti anattato passanti rogato passanti
-------------------------------------------------
[page 135]
 Bhayato passanti te taṇhaṁ pajahanti. Ye taṇhaṁ pajahanti te
 upadhiṁ pajahanti ye upadhiṁ pajahanti te dukkhaṁ pajahanti ye
 dukkhaṁ pajahanti te parimuccanti jātiyā jarāya maraṇena sokehi
 paridevehi dukkhehi domanassehi upāyāsehi parimuccanti dukkhasmāti
 vadāmi.
      [262] Seyyathāpi bhikkhave āpānīyakaṁso vaṇṇasampanno
 gandhasampanno rasasampanno. So ca kho visena saṁsaṭṭho. Atha
 puriso āgaccheyya ghammābhitatto ghammapareto kilanto tasito
 pipāsito. Tamenaṁ evaṁ vadeyyuṁ ayaṁ te ambho purisa āpānīyakaṁso
 vaṇṇasampanno gandhasampanno rasasampanno so ca kho visena
 saṁsaṭṭho sace ākaṅkhasi piva pivato hi kho taṁ chādessati
 vaṇṇenapi gandhenapi rasenapi pivitvā ca pana tatonidānaṁ maraṇaṁ
 vā nigacchasi maraṇamattaṁ vā dukkhanti. Atha kho bhikkhave tassa
 purisassa evamassa sakkā kho me ayaṁ surā pipāsitā pānīyena
 vā vinetuṁ dadhimaṇḍakena vā vinetuṁ maṭṭhaloṇikāya 1- vā vinetuṁ
 loṇasocirakena vā vinetuṁ na tvevāhantaṁ piveyyaṁ yaṁ mama assa
 dīgharattaṁ ahitāya < PTS. S II , 112 >dukkhāyāti. So taṁ āpānīyakaṁsaṁ paṭisaṅkhā na
 piveyya paṭinissajjeyya. So tatonidānaṁ maraṇaṁ vā na nigaccheyya
 maraṇamattaṁ vā dukkhaṁ. Evameva kho bhikkhave ye hi keci
 atītamaddhānaṁ samaṇā vā brāhmaṇā vā yaṁ loke piyarūpaṁ sātarūpaṁ

  *  *  *  *  *  *
  Footnote:1 Ma. bhaṭṭhaloṇikāya.
-------------------------------------------------
[page 136]
 Taṁ aniccato addakkhuṁ dukkhato addakkhuṁ anattato addakkhuṁ rogato
 addakkhuṁ bhayato addakkhuṁ te taṇhaṁ pajahiṁsu. Ye taṇhaṁ
 pajahiṁsu te upadhiṁ pajahiṁsu ye upadhiṁ pajahiṁsu te dukkhaṁ pajahiṁsu
 ye dukkhaṁ pajahiṁsu te parimucciṁsu jātiyā jarāya maraṇena sokehi
 paridevehi dukkhehi domanassehi upāyāsehi parimucciṁsu dukkhasmāti
 vadāmi. Ye hi keci bhikkhave anāgatamaddhānaṁ .pe. Etarahi
 samaṇā vā brāhmaṇā vā yaṁ loke piyarūpaṁ sātarūpaṁ taṁ aniccato
 passanti dukkhato passanti anattato passanti rogato passanti
 bhayato passanti te taṇhaṁ pajahanti. Ye taṇhaṁ pajahanti
 te upadhiṁ pajahanti ye upadhiṁ pajahanti te dukkhaṁ pajahanti
 ye dukkhaṁ pajahanti te parimuccanti jātiyā jarāya maraṇena
 sokehi paridevehi dukkhehi domanassehi upāyāsehi parimuccanti
 dukkhasmāti vadāmīti. Chaṭṭhaṁ.
      [263] Ekaṁ samayaṁ āyasmā ca sārīputto āyasmā ca
 mahākoṭṭhito 1- bārāṇasiyaṁ viharanti isipatane migadāye. Atha
 kho āyasmā mahākoṭṭhito sāyaṇhasamayaṁ paṭisallānā vuṭṭhito
 yenāyasmā sārīputto tenupasaṅkami upasaṅkamitvā āyasmatā
 sārīputtena saddhiṁ sammodi sammodanīyaṁ kathaṁ sārāṇīyaṁ vītisāretvā
 ekamantaṁ nisīdi.
      [264] Ekamantaṁ nisinno kho āyasmā mahākoṭṭhito

  *  *  *  *  *  *
  Footnote:1 Ma. mahākoṭṭhiko.
-------------------------------------------------
[page 137]
 Āyasmantaṁ sārīputtaṁ etadavoca < PTS. S II , 113 >kiṁ nu kho āvuso sārīputtaṁ sayaṁkataṁ
 jarāmaraṇaṁ parakataṁ jarāmaraṇaṁ sayaṁkatañca parakatañca jarāmaraṇaṁ
 udāhu asayaṁkāraṁ aparakāraṁ adhicca samuppannaṁ jarāmaraṇanti. Na
 kho āvuso koṭṭhita sayaṁkataṁ jarāmaraṇaṁ na parakataṁ jarāmaraṇaṁ
 na sayaṁkatañca parakatañca jarāmaraṇaṁ nāpi asayaṁkāraṁ aparakāraṁ
 adhicca samuppannaṁ jarāmaraṇaṁ apica jātipaccayā jarāmaraṇanti.
 Kiṁ nu kho āvuso sārīputta sayaṁkatā jāti parakatā jāti
 sayaṁkatā ca parakatā ca jāti udāhu asayaṁkāraṁ aparakāraṁ 1- adhicca
 samuppannā jātīti. Na kho āvuso koṭṭhita sayaṁkatā jāti
 na parakatā jāti na sayaṁkatā ca parakatā ca jāti nāpi
 asayaṁkāraṁ aparakāraṁ adhicca samuppannā jāti apica bhavapaccayā
 jātīti. Kiṁ nu kho āvuso sārīputta sayaṁkato bhavo .pe.
 Sayaṁkataṁ upādānaṁ ... Sayaṁkatā taṇhā ... Sayaṁkatā vedanā ... Sayaṁkato
 phasso ... Sayaṁkataṁ saḷāyatanaṁ ... Sayaṁkataṁ nāmarūpaṁ parakataṁ nāmarūpaṁ
 sayaṁkatañca parakatañca nāmarūpaṁ udāhu asayaṁkāraṁ aparakāraṁ adhicca
 samuppannaṁ nāmarūpanti. Na kho āvuso koṭṭhita sayaṁkataṁ nāmarūpaṁ
 na parakataṁ nāmarūpaṁ na sayaṁkatañca parakatañca nāmarūpaṁ nāpi
 asayaṁkāraṁ aparakāraṁ adhicca samuppannaṁ nāmarūpaṁ apica viññāṇapaccayā
 nāmarūpanti. Kiṁ nu kho āvuso sārīputta sayaṁkataṁ
 viññāṇaṁ parakataṁ viññāṇaṁ sayaṁkatañca parakatañca viññāṇaṁ

  *  *  *  *  *  *
  Footnote:1 Ma. asayaṁkārā aparaṁkārā.
-------------------------------------------------
[page 138]
 Udāhu asayaṁkāraṁ aparakāraṁ adhicca samuppannaṁ viññāṇanti. Na
 kho āvuso koṭṭhita sayaṁkataṁ viññāṇaṁ na parakataṁ viññāṇaṁ na
 sayaṁkatañca parakatañca viññāṇaṁ nāpi asayaṁkāraṁ aparakāraṁ adhicca
 samuppannaṁ < PTS. S II , 114 >viññāṇaṁ apica nāmarūpapaccayā viññāṇanti.
      [265] Idāneva kho mayaṁ āyasmato sārīputtassa bhāsitaṁ
 evaṁ ājānāma na kho āvuso koṭṭhita sayaṁkataṁ nāmarūpaṁ na
 parakataṁ nāmarūpaṁ na sayaṁkatañca parakatañca nāmarūpaṁ nāpi asayaṁkāraṁ
 aparakāraṁ adhicca samuppannaṁ nāmarūpaṁ apica viññāṇapaccayā
 nāmarūpanti. Idāneva pana mayaṁ āyasmato sārīputtassa bhāsitaṁ
 evaṁ ājānāma na kho āvuso koṭṭhita sayaṁkataṁ viññāṇaṁ
 na 1- parakataṁ viññāṇaṁ na sayaṁkatañca parakatañca viññāṇaṁ
 nāpi asayaṁkāraṁ aparakāraṁ adhicca samuppannaṁ viññāṇaṁ apica
 nāmarūpapaccayā viññāṇanti. Yathākathaṁ panāvuso sārīputta
 imassa bhāsitassa attho daṭṭhabboti.
      [266] Tenahāvuso upamante karissāmi upamāyapidhekacce
 viññū purisā bhāsitassa atthaṁ ājānanti. Seyyathāpi āvuso
 dve naḷakalāpiyo aññamaññaṁ nissāya tiṭṭheyyuṁ evameva kho
 āvuso nāmarūpapaccayā viññāṇaṁ viññāṇapaccayā nāmarūpaṁ
 nāmarūpapaccayā saḷāyatanaṁ saḷāyatanapaccayā phasso .pe.
 Evametassa kevalassa dukkhakkhandhassa samudayo hoti. Tāsañce

  *  *  *  *  *  *
  Footnote:1 Yu. nasaddo natthi.
-------------------------------------------------
[page 139]
 Āvuso naḷakalāpīnaṁ ekaṁ apakaḍḍheyya ekā papateyya aparañce
 apakaḍḍheyya aparā papateyya. Evameva kho āvuso
 nāmarūpanirodhā viññāṇanirodho viññāṇanirodhā nāmarūpanirodho
 nāmarūpanirodhā saḷāyatananirodho saḷāyatananirodhā phassanirodho .pe.
 Evametassa kevalassa dukkhakkhandhassa nirodho hotīti.
      [267] Acchariyaṁ āvuso sārīputta abbhūtaṁ āvuso sārīputta
 yāva subhāsitañcidaṁ āyasmatā sārīputtena idañca pana mayaṁ
 āyasmato sārīputtassa subhāsitaṁ imehi chattiṁsāya vatthūhi anumodāma
 jarāmaraṇassa ce āvuso bhikkhu < PTS. S II , 115 >nibbidāya virāgāya nirodhāya
 dhammaṁ deseti dhammakathiko bhikkhūti alaṁ vacanāya. Jarāmaraṇassa
 ce āvuso bhikkhu nibbidāya virāgāya nirodhāya paṭipanno hoti
 dhammānudhammapaṭipanno bhikkhūti alaṁ vacanāya. Jarāmaraṇassa ce
 āvuso bhikkhu nibbidā virāgā nirodhā anupādā vimutto hoti
 diṭṭhadhammanibbānappatto bhikkhūti alaṁ vacanāya. Jātiyā ce .pe.
 Bhavassa ce ... Upādānassa ce ... Taṇhāya ce ... Vedanāya
 ce ... Phassassa ce ... Saḷāyatanassa ce ... Nāmarūpassa ce ...
 Viññāṇassa ce ... Saṅkhārānañce ... Avijjāya ce āvuso bhikkhu
 nibbidāya virāgāya nirodhāya dhammaṁ deseti dhammakathiko bhikkhūti
 alaṁ vacanāya. Avijjāya ce āvuso bhikkhu nibbidāya virāgāya
 nirodhāya paṭipanno hoti dhammānudhammapaṭipanno bhikkhūti alaṁ
-------------------------------------------------
[page 140]
 Vacanāya. Avijjāya ce āvuso bhikkhu nibbidā virāgā nirodhā
 anupādā vimutto hoti diṭṭhadhammanibbānappatto bhikkhūti alaṁ
 vacanāyāti. Sattamaṁ.
      [268] Ekaṁ samayaṁ āyasmā ca musilo 1- āyasmā ca paviṭṭho 2-
 āyasmā ca nārado āyasmā ca ānando kosambiyaṁ viharanti
 ghositārāme.
      [269] Atha kho āyasmā paviṭṭho āyasmantaṁ musilaṁ etadavoca
 aññatreva āvuso musila saddhāya aññatra ruciyā aññatra
 anussavā aññatra ākāraparivitakkā aññatra diṭṭhinijjhānakkhantiyā
 atthāyasmato musilassa paccattameva ñāṇaṁ jātipaccayā
 jarāmaraṇanti. Aññatreva āvuso paviṭṭha saddhāya aññatra
 ruciyā aññatra anussavā aññatra ākāraparivitakkā aññatra
 diṭṭhinijjhānakkhantiyā < PTS. S II , 116 >ahametaṁ jānāmi ahametaṁ passāmi jātipaccayā
 jarāmaraṇanti. Aññatreva āvuso musila saddhāya
 aññatra ruciyā aññatra anussavā aññatra ākāraparivitakkā
 aññatra diṭṭhinijjhānakkhantiyā atthāyasmato musilassa paccattameva
 ñāṇaṁ bhavapaccayā jātīti .pe. Upādānapaccayā bhavoti ...
 Taṇhāpaccayā upādānanti ... Vedanāpaccayā taṇhāti ... Phassapaccayā
 vedanāti ... Saḷāyatanapaccayā phassoti ... Nāmarūpapaccayā
 saḷāyatananti ... Viññāṇapaccayā nāmarūpanti ... Saṅkhārapaccayā
 viññāṇanti ...

  *  *  *  *  *  *
  Footnote:1 Yu. musīlo. 2 Yu. saviṭṭho.
-------------------------------------------------
[page 141]
 Avijjāpaccayā saṅkhārāti. Aññatreva āvuso paviṭṭha saddhāya
 aññatra ruciyā aññatra anussavā aññatra ākāraparivitakkā
 aññatra diṭṭhinijjhānakkhantiyā ahametaṁ jānāmi ahametaṁ passāmi
 avijjāpaccayā saṅkhārāti.
      [270] Aññatra ca āvuso musila saddhāya aññatra
 ruciyā aññatra anussavā aññatra ākāraparivitakkā aññatra
 diṭṭhinijjhānakkhantiyā atthāyasmato musilassa paccattameva ñāṇaṁ
 jātinirodhā jarāmaraṇanirodhoti. Aññatreva āvuso paviṭṭha saddhāya
 aññatra ruciyā aññatra anussavā aññatra ākāraparivitakkā
 aññatra diṭṭhinijjhānakkhantiyā ahametaṁ jānāmi ahametaṁ passāmi
 jātinirodhā jarāmaraṇanirodhoti. Aññatreva āvuso musila saddhāya
 aññatra ruciyā aññatra anussavā aññatra ākāraparivitakkā
 aññatra diṭṭhinijjhānakkhantiyā atthāyasmato musilassa paccattameva
 ñāṇaṁ bhavanirodhā jātinirodhoti .pe. Upādānanirodhā
 bhavanirodhoti ... Taṇhānirodhā upādānanirodhoti ... Vedanānirodhā
 taṇhānirodhoti ... Phassanirodhā vedanānirodhoti ... Saḷāyatananirodhā
 phassanirodhoti ... < PTS. S II , 117 >Nāmarūpanirodhā saḷāyatananirodhoti ... Viññāṇanirodhā
 nāmarūpanirodhoti ... Saṅkhāranirodhā viññāṇanirodhoti ... Avijjānirodhā
 saṅkhāranirodhoti. Aññatreva āvuso paviṭṭha saddhāya aññatra
 ruciyā aññatra anussavā aññatra ākāraparivitakkā aññatra
-------------------------------------------------
[page 142]
 Diṭṭhinijjhānakkhantiyā ahametaṁ jānāmi ahametaṁ passāmi
 avijjānirodhā saṅkhāranirodhoti.
      [271] Aññatreva āvuso musila saddhāya aññatra ruciyā
 aññatra anussavā aññatra ākāraparivitakkā aññatra
 diṭṭhinijjhānakkhantiyā atthāyasmato musilassa paccattameva ñāṇaṁ
 bhavanirodho nibbānanti. Aññatreva āvuso paviṭṭha saddhāya
 aññatra ruciyā aññatra anussavā aññatra ākāraparivitakkā
 aññatra diṭṭhinijjhānakkhantiyā ahametaṁ jānāmi ahametaṁ passāmi
 bhavanirodho nibbānanti. Tenahāyasmā musilo arahaṁ khīṇāsavoti.
 Evaṁ vutte āyasmā musilo tuṇhī ahosi.
      [272] Atha kho āyasmā nārado āyasmantaṁ paviṭṭhaṁ etadavoca
 sādhāvuso paviṭṭha ahaṁ etaṁ pañhaṁ labheyyaṁ evaṁ pañhaṁ puccha
 ahaṁ te etaṁ pañhaṁ byākarissāmīti. Labhati āyasmā nārado
 etaṁ pañhaṁ pucchāmahaṁ āyasmantaṁ nāradaṁ etaṁ pañhaṁ byākarotu
 ca me āyasmā nārado etaṁ pañhaṁ aññatreva āvuso
 nārada saddhāya aññatra ruciyā aññatra anussavā aññatra
 ākāraparivitakkā aññatra diṭṭhinijjhānakkhantiyā atthāyasmato
 nāradassa paccattameva ñāṇaṁ jātipaccayā jarāmaraṇanti.
 Aññatreva āvuso paviṭṭha saddhāya aññatra ruciyā aññatra
 anussavā aññatra ākāraparivitakkā aññatra diṭṭhinijjhānakkhantiyā
-------------------------------------------------
[page 143]
 Ahametaṁ jānāmi ahametaṁ passāmi jātipaccayā jarāmaraṇanti.
 Aññatreva āvuso nārada saddhāya aññatra ruciyā aññatra
 anussavā aññatra ākāraparivitakkā aññatra diṭṭhinijjhānakkhantiyā
 atthāyasmato nāradassa paccattameva ñāṇaṁ bhavapaccayā
 jātīti .pe. Avijjāpaccayā saṅkhārāti. Aññatreva āvuso
 paviṭṭha saddhāya aññatra ruciyā aññatra anussavā aññatra
 ākāraparivitakkā aññatra diṭṭhinijjhānakkhantiyā ahametaṁ jānāmi
 ahametaṁ passāmi avijjāpaccayā saṅkhārāti.
      [273] Aññatra ca āvuso nārada saddhāya aññatra
 ruciyā aññatra anussavā aññatra ākāraparivitakkā aññatra
 diṭṭhinijjhānakkhantiyā atthāyasmato nāradassa paccattameva ñāṇaṁ
 jātinirodhā jarāmaraṇanirodhoti .pe. Avijjānirodhā saṅkhāranirodhoti.
 Aññatreva āvuso paviṭṭha saddhāya aññatra
 ruciyā aññatra anussavā aññatra ākāraparivitakkā aññatra
 diṭṭhinijjhānakkhantiyā ahametaṁ jānāmi ahametaṁ passāmi
 avijjānirodhā saṅkhāranirodhoti.
      [274] Aññatreva āvuso nārada saddhāya aññatra
 ruciyā aññatra anussavā aññatra ākāraparivitakkā aññatra
 diṭṭhinijjhānakkhantiyā atthāyasmato nāradassa paccattameva ñāṇaṁ
 bhavanirodho nibbānanti. Aññatreva āvuso paviṭṭha saddhāya
-------------------------------------------------
[page 144]
 Aññatra ruciyā aññatra anussavā aññatra ākāraparivitakkā
 aññatra diṭṭhinijjhānakkhantiyā ahametaṁ jānāmi ahametaṁ passāmi
 bhavanirodho nibbānanti. Tenahāyasmā nārado arahaṁ khīṇāsavoti.
 Bhavanirodho nibbānanti kho me āvuso yathābhūtaṁ sammappaññāya
 sudiṭṭhaṁ na camhi arahaṁ khīṇāsavo seyyathāpi āvuso kantāramagge
 udapāno tatra nevassa rajju na udakavārako atha puriso
 āgaccheyya ghammābhitatto ghammapareto kilanto tasito pipāsito
 so taṁ udapānaṁ olokeyya tassa udakanti hi kho ñāṇaṁ
 assa na ca kāyena phusitvā vihareyya evameva kho āvuso
 bhavanirodho nibbānanti yathābhūtaṁ sammappaññāya sudiṭṭhaṁ na camhi
 arahaṁ khīṇāsavoti.
      [275] Evaṁ vutte āyasmā ānando āyasmantaṁ paviṭṭhaṁ
 etadavoca evaṁvādī tvaṁ āvuso paviṭṭha āyasmantaṁ nāradaṁ kiṁ
 vadesīti. Evaṁvādāhaṁ āvuso ānanda āyasmantaṁ nāradaṁ na
 kiñci vadāmi aññatra kalyāṇā aññatra kusalāti. Aṭṭhamaṁ.
      [276] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme.
      [277] Tatra kho bhagavā ... Mahāsamuddo bhikkhave upayanto
 mahānadiyo upayāpeti mahānadiyo upayantiyo kunnadiyo
 upayāpenti kunnadiyo upayantiyo mahāsobbhe upayāpenti
-------------------------------------------------
[page 145]
 Mahāsobbhā upayantā kussobbhe upayāpenti evameva kho bhikkhave
 avijjā upayantī saṅkhāre upayāpeti saṅkhārā upayantā viññāṇaṁ
 upayāpenti viññāṇaṁ upayantaṁ nāmarūpaṁ upayāpeti nāmarūpaṁ
 upayantaṁ saḷāyatanaṁ upayāpeti saḷāyatanaṁ upayantaṁ phassaṁ upayāpeti
 phasso upayanto vedanaṁ upayāpeti vedanā upayantī taṇhaṁ upayāpeti
 taṇhā upayantī upādānaṁ upayāpeti upādānaṁ upayantaṁ
 bhavaṁ upayāpeti bhavo upayanto jātiṁ upayāpeti jāti upayantī
 jarāmaraṇaṁ upayāpeti.
      [278] Mahāsamuddo bhikkhave apayanto mahānadiyo apayāpeti
 mahānadiyo apayantiyo kunnadiyo apayāpenti kunnadiyo apayantiyo
 mahāsobbhe apayāpenti mahāsobbhā apayantā kussobbhe
 apayāpenti evameva kho bhikkhave avijjā apayantī saṅkhāre apayāpeti
 saṅkhārā apayantā viññāṇaṁ apayāpenti viññāṇaṁ apayantaṁ
 nāmarūpaṁ apayāpeti nāmarūpaṁ apayantaṁ saḷāyatanaṁ apayāpeti
 saḷāyatanaṁ apayantaṁ phassaṁ apayāpeti phasso apayanto vedanaṁ
 apayāpeti vedanā apayantī taṇhaṁ apayāpeti taṇhā apayantī
 upādānaṁ apayāpeti upādānaṁ apayantaṁ bhavaṁ apayāpeti bhavo
 apayanto jātiṁ apayāpeti jāti apayantī jarāmaraṇaṁ
 apayāpetīti. Navamaṁ.
      [279] Evamme sutaṁ ekaṁ samayaṁ bhagavā rājagahe viharati
-------------------------------------------------
[page 146]
 Veḷuvane kalandakanivāpe. Tena kho pana samayena bhagavā sakkato
 hoti garukato mānito pūjito apacito lābhī
 cīvarapiṇḍapātasenāsanagilānapaccayabhesajjaparikkhārānaṁ bhikkhusaṅghopi sakkato hoti
 garukato mānito pūjito apacito lābhī cīvarapiṇḍapātasenāsana-
 gilānapaccayabhesajjaparikkhārānaṁ. Aññatitthiyā pana paribbājakā
 asakkatā honti agarukatā amānitā apūjitā anapacitā alābhino
 cīvarapiṇḍapātasenāsanagilānapaccayabhesajjaparikkhārānaṁ.
      [280] Tena kho pana < PTS. S II , 120 >samayena susimo paribbājako rājagahe
 paṭivasati mahatiyā paribbājakaparisāya saddhiṁ. Atha kho susimassa
 paribbājakassa parisā susimaṁ paribbājakaṁ etadavocuṁ ehi tvaṁ
 āvuso susima samaṇe gotame brahmacariyaṁ cara tvaṁ dhammaṁ
 pariyāpuṇitvā amhe vāceyyāsi 1- taṁ mayaṁ dhammaṁ pariyāpuṇitvā gihīnaṁ
 bhāsissāma evaṁ mayampi sakkatā bhavissāma garukatā mānitā
 pūjitā apacitā lābhino cīvarapiṇḍapātasenāsanagilānapaccaya-
 bhesajjaparikkhārānanti. Evamāvusoti kho susimo paribbājako sakāya
 parisāya paṭissutvā yenāyasmā ānando tenupasaṅkami upasaṅkamitvā
 āyasmatā ānandena saddhiṁ sammodi sammodanīyaṁ kathaṁ
 sārāṇīyaṁ vītisāretvā ekamantaṁ nisīdi. Ekamantaṁ nisinno kho
 susimo paribbājako āyasmantaṁ ānandaṁ etadavoca icchāmahaṁ
 āvuso ānanda imasmiṁ dhammavinaye brahmacariyaṁ caritunti.

  *  *  *  *  *  *
  Footnote:1 Yu. vācessasi.
-------------------------------------------------
[page 147]
      [281] Atha kho āyasmā ānando susimaṁ paribbājakaṁ ādāya
 yena bhagavā tenupasaṅkami upasaṅkamitvā bhagavantaṁ abhivādetvā
 ekamantaṁ nisīdi. Ekamantaṁ nisinno kho āyasmā ānando
 bhagavantaṁ etadavoca ayaṁ bhante susimo paribbājako evamāha
 icchāmahaṁ āvuso ānanda imasmiṁ dhammavinaye brahmacariyaṁ caritunti.
 Tenahānanda susimaṁ pabbājethāti. Alattha kho susimo paribbājako
 bhagavato santike pabbajjaṁ alatthūpasampadaṁ.
      [282] Tena kho pana samayena sambahulehi kira 1- bhikkhūhi bhagavato
 santike aññā byākatā hoti khīṇā jāti vusitaṁ brahmacariyaṁ
 kataṁ karaṇīyaṁ nāparaṁ itthattāyāti < PTS. S II , 121 >pajānāmāti. Assosi kho
 āyasmā susimo sambahulehi kira bhikkhūhi bhagavato santike aññā
 byākatā khīṇā jāti vusitaṁ brahmacariyaṁ kataṁ karaṇīyaṁ nāparaṁ
 itthattāyāti pajānāmāti. Atha kho āyasmā susimo yena te
 bhikkhū tenupasaṅkami upasaṅkamitvā tehi bhikkhūhi saddhiṁ sammodi
 sammodanīyaṁ kathaṁ sārāṇīyaṁ vītisāretvā ekamantaṁ nisīdi. Ekamantaṁ
 nisinno kho āyasmā susimo te bhikkhū etadavoca saccaṁ kira
 āyasmantehi bhagavato santike aññā byākatā khīṇā jāti
 vusitaṁ brahmacariyaṁ kataṁ karaṇīyaṁ nāparaṁ itthattāyāti pajānāmāti.
 Evamāvusoti.
      [283] Api nu 2- tumhe āyasmanto evaṁ jānantā evaṁ

  *  *  *  *  *  *
  Footnote:1 Ma. Yu. kirasaddo natthi. 2 Ma. Yu. pana. evamuparipi.
-------------------------------------------------
[page 148]
 Passantā anekavihitaṁ iddhividhaṁ paccanubhotha ekopi hutvā bahudhā
 hotha bahudhāpi hutvā eko hotha āvibhāvaṁ tirobhāvaṁ tirokuḍḍaṁ
 tiropākāraṁ tiropabbataṁ asajjamānā gacchatha seyyathāpi ākāse
 paṭhaviyāpi ummujjanimmujjaṁ karotha seyyathāpi udake udakepi
 abhijjamāne gacchatha seyyathāpi paṭhaviyaṁ ākāsepi pallaṅkena kamatha
 seyyathāpi pakkhī sakuṇo imepi candimasuriye evaṁmahiddhike
 evaṁmahānubhāve pāṇinā parimasatha parimajjatha yāva brahmalokāpi
 kāyena vasaṁ vattethāti. No hetaṁ āvuso.
      [284] Api nu tumhe āyasmanto evaṁ jānantā evaṁ passantā
 dibbāya sotadhātuyā visuddhāya atikkantamānusikāya ubho sadde suṇātha
 dibbe ca mānuse ca ye dūre santike cāti. No hetaṁ āvuso.
      [285] Api nu tumhe āyasmanto evaṁ jānantā evaṁ passantā
 parasattānaṁ parapuggalānaṁ cetasā ceto paricca jānātha sarāgaṁ vā
 cittaṁ sarāgaṁ cittanti pajānātha vītarāgaṁ vā cittaṁ vītarāgaṁ
 cittanti pajānātha sadosaṁ vā cittaṁ sadosaṁ cittanti pajānātha
 vītadosaṁ vā cittaṁ vītadosaṁ cittanti pajānātha samohaṁ vā cittaṁ
 samohaṁ cittanti pajānātha vītamohaṁ vā cittaṁ vītamohaṁ cittanti
 pajānātha saṅkhittaṁ vā cittaṁ saṅkhittaṁ cittanti pajānātha vikkhittaṁ
 vā cittaṁ vikkhittaṁ cittanti pajānātha mahaggataṁ vā cittaṁ mahaggataṁ
 cittanti pajānātha amahaggataṁ vā cittaṁ amahaggataṁ cittanti
-------------------------------------------------
[page 149]
 Pajānātha sauttaraṁ vā cittaṁ sauttaraṁ cittanti pajānātha anuttaraṁ
 vā cittaṁ anuttaraṁ cittanti pajānātha samāhitaṁ vā cittaṁ
 samāhitaṁ cittanti pajānātha asamāhitaṁ vā cittaṁ asamāhitaṁ
 cittanti pajānātha vimuttaṁ vā cittaṁ vimuttaṁ cittanti pajānātha
 avimuttaṁ vā cittaṁ avimuttaṁ cittanti pajānāthāti. No hetaṁ
 āvuso.
      [286] Api nu tumhe āyasmanto evaṁ jānantā evaṁ passantā
 anekavihitaṁ pubbenivāsaṁ anussaratha seyyathīdaṁ ekampi jātiṁ dvepi
 jātiyo tissopi jātiyo catassopi jātiyo pañcapi jātiyo dasapi
 jātiyo vīsampi jātiyo tiṁsampi jātiyo cattāḷīsampi jātiyo
 paññāsampi jātiyo jātisatampi jātisahassampi jātisatasahassampi
 anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe
 amutrāsiṁ evaṁnāmo evaṁgotto evaṁvaṇṇo evamāhāro
 evaṁsukhadukkhapaṭisaṁvedī evamāyupariyanto so tato cuto amutra
 udapādiṁ tatrāpāsiṁ evaṁnāmo evaṁgotto evaṁvaṇṇo evamāhāro
 evaṁsukhadukkhapaṭisaṁvedī evamāyupariyanto so tato cuto idhūpapannoti
 iti sākāraṁ sauddesaṁ anekavihitaṁ pubbenivāsaṁ anussarathāti. No
 hetaṁ āvuso.
      [287] Api nu tumhe āyasmanto evaṁ jānantā evaṁ passantā
 dibbena cakkhunā visuddhena atikkantamānusakena satte passatha cavamāne
-------------------------------------------------
[page 150]
 Upapajjamāne hīne paṇīte suvaṇṇe dubbaṇṇe sugate duggate yathākammūpage
 satte < PTS. S II , 123 >pajānātha ime vata bhonto sattā kāyaduccaritena
 samannāgatā vacīduccaritena samannāgatā manoduccaritena samannāgatā
 ariyānaṁ upavādakā micchādiṭṭhikā micchādiṭṭhikammasamādānā te
 kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā
 ime vā pana bhonto sattā kāyasucaritena samannāgatā vacīsucaritena
 samannāgatā manosucaritena samannāgatā ariyānaṁ anupavādakā sammādiṭṭhikā
 sammādiṭṭhikammasamādānā te kāyassa bhedā paraṁ maraṇā
 sugatiṁ saggaṁ lokaṁ upapannāti iti dibbena cakkhunā visuddhena
 atikkantamānusakena satte passatha cavamāne upapajjamāne hīne
 paṇīte suvaṇṇe dubbaṇṇe sugate duggate yathākammūpage satte
 pajānāthāti. No hetaṁ āvuso.
      [288] Api nu tumhe āyasmanto evaṁ jānantā evaṁ passantā
 ye te santā vimokkhā atikkamma rūpe āruppā te kāyena
 phusitvā viharathāti. No hetaṁ āvuso.
      [289] Etthadāni āyasmanto idañca veyyākaraṇaṁ imesañca
 dhammānaṁ asamāpatti [1]- idaṁ no āvuso kathanti. Paññāvimuttā
 kho mayaṁ āvuso susimāti. Na khvāhaṁ imassa āyasmantānaṁ
 saṅkhittena bhāsitassa vitthārena atthaṁ ājānāmi sādhu me
 āyasmanto tathā bhāsantu yathā 2- imassa āyasmantānaṁ saṅkhittena

  *  *  *  *  *  *
  Footnote:1 Yu. idante āvuso api pana tumhe āyasmanto evaṁ jānantā evaṁ passantā ye
 te santā vimokkhā atikkamma rūpe āruppā te kāyena passitvā viharathāti.
 no hetaṁ āvuso. etthadāni āyasmanto idañca veyyākaraṇaṁ imesañca dhammānaṁ
 asamāpatti. 2 Ma. Yu. < PTS. S II , 124 >yathāhaṁ.
-------------------------------------------------
[page 151]
 Bhāsitassa vitthārena atthaṁ ājāneyyanti. Ājāneyyāsi vā
 tvaṁ āvuso susima na vā tvaṁ ājāneyyāsi atha kho paññāvimuttā
 mayanti.
      [290] Atha kho āyasmā susimo uṭṭhāyāsanā yena bhagavā
 tenupasaṅkami upasaṅkamitvā bhagavantaṁ abhivādetvā ekamantaṁ nisīdi.
 Ekamantaṁ nisinno kho āyasmā susimo yāvatako tehi bhikkhūhi
 saddhiṁ ahosi kathāsallāpo taṁ sabbaṁ bhagavato ārocesi. Pubbe
 kho susima dhammaṭṭhitiñāṇaṁ pacchā nibbāne ñāṇanti. Na
 khvāhaṁ bhante imassa bhagavatā 1- saṅkhittena bhāsitassa vitthārena atthaṁ
 ājānāmi sādhu me bhante bhagavā tathā bhāsatu yathāhaṁ imassa
 bhagavatā 1- saṅkhittena bhāsitassa vitthārena atthaṁ ājāneyyanti.
      [291] Ājāneyyāsi vā susima na vā tvaṁ ājāneyyāsi
 atha kho dhammaṭṭhitiñāṇaṁ pubbe pacchā nibbāne ñāṇaṁ. Taṁ
 kiṁ maññasi susima rūpaṁ niccaṁ vā aniccaṁ vāti. Aniccaṁ bhante.
 Yaṁ panāniccaṁ dukkhaṁ vā taṁ sukhaṁ vāti. Dukkhaṁ bhante. Yaṁ
 panāniccaṁ dukkhaṁ vipariṇāmadhammaṁ kallaṁ nu taṁ samanupassituṁ etaṁ
 mama esohamasmi eso me attāti. No hetaṁ bhante. Vedanā
 niccā vā aniccā vāti. Aniccā bhante. Yaṁ panāniccaṁ
 dukkhaṁ vā taṁ sukhaṁ vāti. Dukkhaṁ bhante. Yaṁ panāniccaṁ dukkhaṁ
 vipariṇāmadhammaṁ kallaṁ nu taṁ samanupassituṁ etaṁ mama esohamasmi

  *  *  *  *  *  *
  Footnote:1 Yu. bhagavato.
-------------------------------------------------
[page 152]
 Eso me attāti. No hetaṁ bhante. Saññā niccā vā
 aniccā vāti. Aniccā bhante .pe. Saṅkhārā niccā vā
 aniccā vāti. Aniccā bhante. Yaṁ panāniccaṁ dukkhaṁ vā taṁ
 sukhaṁ vāti. Dukkhaṁ bhante. Yaṁ panāniccaṁ dukkhaṁ vipariṇāmadhammaṁ
 kallaṁ nu taṁ samanupassituṁ etaṁ mama esohamasmi eso < PTS. S II , 125 >me attāti.
 No hetaṁ bhante. Viññāṇaṁ niccaṁ vā aniccaṁ vāti. Aniccaṁ
 bhante. Yaṁ panāniccaṁ dukkhaṁ vā taṁ sukhaṁ vāti. Dukkhaṁ bhante.
 Yaṁ panāniccaṁ dukkhaṁ vipariṇāmadhammaṁ kallaṁ nu taṁ samanupassituṁ
 etaṁ mama esohamasmi eso me attāti. No hetaṁ bhante.
      [292] Tasmātiha susima yaṅkiñci rūpaṁ atītānāgatapaccuppannaṁ
 ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ
 vā yaṁ dūre santike vā sabbaṁ rūpaṁ netaṁ mama nesohamasmi na
 meso attāti evametaṁ yathābhūtaṁ sammappaññāya daṭṭhabbaṁ.
 Yākāci vedanā atītānāgatapaccuppannā ajjhattā vā bahiddhā
 vā oḷārikā vā sukhumā vā hīnā vā paṇītā vā yā dūre
 santike vā sabbā vedanā netaṁ mama nesohamasmi na meso
 attāti evametaṁ yathābhūtaṁ sammappaññāya daṭṭhabbaṁ. Yākāci
 saññā .pe. Yekeci saṅkhārā atītānāgatapaccuppannā ajjhattā
 vā bahiddhā vā oḷārikā vā sukhumā vā hīnā vā paṇītā vā
 ye dūre santike vā sabbe saṅkhārā netaṁ mama nesohamasmi
-------------------------------------------------
[page 153]
 Na meso attāti evametaṁ yathābhūtaṁ sammappaññāya daṭṭhabbaṁ.
 Yaṅkiñci viññāṇaṁ atītānāgatapaccuppannaṁ ajjhattaṁ vā bahiddhā
 vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike
 vā sabbaṁ viññāṇaṁ netaṁ mama nesohamasmi na meso attāti
 evametaṁ yathābhūtaṁ sammappaññāya daṭṭhabbaṁ.
      [293] Evaṁ passaṁ susima sutavā ariyasāvako rūpasmiṁpi nibbindati
 vedanāyapi nibbindati saññāyapi nibbindati saṅkhāresupi nibbindati
 viññāṇasmiṁpi nibbindati nibbindaṁ virajjati virāgā vimuccati.
 Vimuttasmiṁ vimuttamiti 1- ñāṇaṁ hoti. Khīṇā jāti vusitaṁ
 brahmacariyaṁ kataṁ karaṇīyaṁ nāparaṁ itthattāyāti pajānāti.
      [294] Jātipaccayā jarāmaraṇanti susima passasīti. Evaṁ
 bhante. Bhavapaccayā jātīti susima passasīti. Evaṁ < PTS. S II , 126 >bhante.
 Upādānapaccayā bhavoti susima passasīti. Evaṁ bhante. Taṇhāpaccayā
 upādānanti susima passasīti. Evaṁ bhante. Vedanāpaccayā
 taṇhāti ... Phassapaccayā vedanāti ... Saḷāyatanapaccayā
 phassoti ... Nāmarūpapaccayā saḷāyatananti ... Viññāṇapaccayā
 nāmarūpanti ... Saṅkhārapaccayā viññāṇanti ... Avijjāpaccayā
 saṅkhārāti susima passasīti. Evaṁ bhante.
      [295] Jātinirodhā jarāmaraṇanirodhoti susima passasīti. Evaṁ

  *  *  *  *  *  *
  Footnote:1 vimuttamhīti vā pāṭho.
-------------------------------------------------
[page 154]
 Bhante. Bhavanirodhā jātinirodhoti susima passasīti. Evaṁ bhante.
 Upādānanirodhā bhavanirodhoti ... Taṇhānirodhā upādānanirodhoti ...
 Vedanānirodhā taṇhānirodhoti ... Phassanirodhā vedanānirodhoti ...
 Saḷāyatananirodhā phassanirodhoti ... Nāmarūpanirodhā saḷāyatananirodhoti ...
 Viññāṇanirodhā nāmarūpanirodhoti ... Saṅkhāranirodhā viññāṇanirodhoti ...
 Avijjānirodhā saṅkhāranirodhoti susima passasīti.
 Evaṁ bhante.
      [296] Api nu kho tvaṁ susima evaṁ jānanto evaṁ passanto
 anekavihitaṁ iddhividhaṁ paccanubhosi ekopi hutvā bahudhā hosi bahudhāpi
 hutvā eko hosi āvibhāvaṁ tirobhāvaṁ tirokuḍḍaṁ tiropākāraṁ
 tiropabbataṁ asajjamāno gacchasi seyyathāpi ākāse paṭhaviyāpi
 ummujjanimmujjaṁ karosi seyyathāpi udake udakepi abhijjamāne
 gacchasi seyyathāpi paṭhaviyaṁ ākāsepi pallaṅkena kamasi seyyathāpi
 pakkhī sakuṇo imepi candimasuriye evaṁmahiddhike evaṁmahānubhāve
 pāṇinā parimasasi parimajjasi yāva brahmalokāpi kāyena vasaṁ
 vattesīti. No hetaṁ bhante.
      [297] Api nu tvaṁ susima evaṁ jānanto evaṁ passanto
 dibbāya sotadhātuyā visuddhāya atikkantamānusikāya ubho sadde
 suṇāsi dibbe ca mānuse ca ye dūre santike cāti.
 No hetaṁ bhante.
-------------------------------------------------
[page 155]
      [298] Api nu tvaṁ susima evaṁ jānanto evaṁ passanto
 parasattānaṁ parapuggalānaṁ cetasā ceto paricca jānāsi sarāgaṁ
 vā cittaṁ sarāgaṁ cittanti pajānāsi .pe. Avimuttaṁ vā cittaṁ
 avimuttaṁ cittanti pajānāsīti. No hetaṁ bhante.
      [299] Api nu tvaṁ susima evaṁ jānanto evaṁ passanto
 anekavihitaṁ pubbenivāsaṁ anussarasi seyyathīdaṁ ekampi jātiṁ .pe.
 Iti sākāraṁ sauddesaṁ anekavihitaṁ pubbenivāsaṁ anussarasīti.
 No hetaṁ bhante.
      [300] Api nu tvaṁ susima evaṁ jānanto evaṁ passanto dibbena
 cakkhunā visuddhena atikkantamānusakena satte passasi cavamāne .pe.
 Yathākammūpage satte pajānāsīti. No hetaṁ bhante.
      [301] Api nu tvaṁ susima evaṁ jānanto evaṁ passanto ye
 te santā vimokkhā atikkamma rūpe āruppā te kāyena phusitvā
 viharasīti. No hetaṁ bhante.
      [302] Etthadāni susima idañca veyyākaraṇaṁ imesañca dhammānaṁ
 asamāpatti idaṁ no susima kathanti. Atha kho āyasmā susimo
 bhagavato pādesu sirasā nipatitvā bhagavantaṁ etadavoca accayo
 maṁ bhante accagamā yathābālaṁ yathāmūḷhaṁ yathāakusalaṁ yvāhaṁ evaṁ
 svākkhāte dhammavinaye dhammatthenako pabbajito tassa me bhante
 bhagavā accayaṁ accayato paṭiggaṇhātu āyatiṁ saṁvarāyāti.
-------------------------------------------------
[page 156]
      [303] Taggha taṁ susima accayo accagamā yathābālaṁ yathāmūḷhaṁ
 yathāakusalaṁ < PTS. S II , 128 >yo tvaṁ evaṁ svākkhāte dhammavinaye dhammatthenako
 pabbajito seyyathāpi susima coraṁ āgucāriṁ gahetvā rañño
 dasseyyuṁ ayaṁ te deva coro āgucārī imassa yaṁ icchasi taṁ
 daṇḍaṁ paṇehīti tamenaṁ rājā evaṁ vadeyya gacchatha bho imaṁ
 purisaṁ daḷhāya rajjuyā pacchābāhaṁ gāḷhabandhanaṁ bandhitvā khuramuṇḍaṁ
 karitvā kharassarena paṇavena rathiyā rathiyaṁ siṅghāṭakena
 siṅghāṭakaṁ parinetvā dakkhiṇena dvārena nikkhāmetvā dakkhiṇato nagarassa
 sīsaṁ chindathāti tamenaṁ rañño purisā daḷhāya rajjuyā pacchābāhaṁ
 rathiyā rathiyaṁ siṅghāṭakena siṅghāṭakaṁ parinetvā dakkhiṇena dvārena
 nikkhāmetvā dakkhiṇato nagarassa sīsaṁ chindeyyuṁ taṁ kiṁ maññasi
 susima api nu so puriso tatonidānaṁ dukkhadomanassaṁ
 paṭisaṁvedayethāti 1-. Evaṁ bhante.
      [304] Yaṁ kho so susima puriso tatonidānaṁ dukkhadomanassaṁ
 paṭisaṁvedayetha 1- yāva evaṁ svākkhāte dhammavinaye dhammatthenakassa
 pabbajjā ayaṁ tato dukkhavipākatarā ca kaṭukavipākatarā ca apica
 vinipātāya saṁvattati yato ca kho tvaṁ susima accayaṁ accayato
 disvā yathādhammaṁ paṭikarosi tante mayaṁ paṭiggaṇhāma vuḍḍhi
 hesā susima ariyassa vinaye yo accayaṁ accayato disvā

  *  *  *  *  *  *
  Footnote:1 Ma. Yu. paṭisaṁvediyethāti.
-------------------------------------------------
[page 157]
 Yathādhammaṁ paṭikaroti āyatiṁ [1]- saṁvaraṁ āpajjatīti. Dasamaṁ.
                      Mahāvaggo sattamo.
                         Tassa uddānaṁ
          dve assutavatā vuttā puttamaṁsena cāparaṁ
          atthirāgo ca nagaraṁ sammasaṁ naḷakalāpiyaṁ
          kosambī upayanti ca dasamo vutto susimenāti 2-.
                        ----------

  *  *  *  *  *  *
  Footnote:1 Ma. Yu. ca. 2 Ma. Yu. dasamo sūsimena cāti.
-------------------------------------------------
[page 158]
                   Samaṇabrāhmaṇavaggo aṭṭhamo
      [305] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme.
      [306] Tatra kho bhagavā ... Ye hi keci bhikkhave samaṇā
 vā brāhmaṇā vā jarāmaraṇaṁ nappajānanti jarāmaraṇasamudayaṁ
 nappajānanti jarāmaraṇanirodhaṁ nappajānanti jarāmaraṇanirodhagāminiṁ
 paṭipadaṁ nappajānanti na mete bhikkhave samaṇā vā brāhmaṇā
 vā samaṇesu vā samaṇasammatā brāhmaṇesu vā brāhmaṇasammatā
 na ca pana te āyasmanto sāmaññatthaṁ vā brāhmaññatthaṁ vā
 diṭṭheva dhamme sayaṁ abhiññā sacchikatvā upasampajja viharanti.
      [307] Ye ca kho keci bhikkhave samaṇā vā brāhmaṇā vā
 jarāmaraṇaṁ pajānanti .pe. Te khome bhikkhave samaṇā vā brāhmaṇā
 vā samaṇesu ceva samaṇasammatā brāhmaṇesu ca brāhmaṇasammatā
 te ca panāyasmanto sāmaññatthañca brāhmaññatthañca diṭṭheva
 dhamme sayaṁ abhiññā sacchikatvā upasampajja viharantīti. Suttanto
 eko.
      [308] Evamme sutaṁ .pe. Jātiṁ nappajānanti .pe. Bhavaṁ
 nappajānanti ... Upādānaṁ nappajānanti ... Taṇhaṁ nappajānanti ...
 Vedanaṁ nappajānanti ... Phassaṁ nappajānanti ... < PTS. S II , 130 >Saḷāyatanaṁ nappajānanti ...
-------------------------------------------------
[page 159]
 Nāmarūpaṁ nappajānanti ... Viññāṇaṁ nappajānanti ... Saṅkhāre
 nappajānanti saṅkhārasamudayaṁ nappajānanti saṅkhāranirodhaṁ nappajānanti
 saṅkhāranirodhagāminiṁ paṭipadaṁ nappajānanti .pe. Sayaṁ abhiññā
 sacchikatvā upasampajja viharantīti. Ekādasamaṁ.
                   Samaṇabrāhmaṇavaggo aṭṭhamo.
                        Tassa uddānaṁ
          paccayekādasa vuttā catusaccavibhajjanā
          samaṇabrāhmaṇavaggo nidānaṁ 1- bhavati aṭṭhamaṁ 2-.
                    [3]- Vaggassa uddānaṁ
          buddho āhāradasabalo 4- kaḷāraṁ gahapatipañcamaṁ
          dukkhavaggo 5- mahāvaggo aṭṭhamaṁ samaṇabrāhmaṇanti.
                       ------------

  *  *  *  *  *  *
  Footnote:1 Ma. Yu. nidāne. 2 Ma. aṭṭhamo. 3 Yu. ayaṁ. 4 Yu. āhāradasabalaṁ.
 5 Yu. rukkhavaggo.
-------------------------------------------------
[page 160]
                    Antarapeyyālo navamo
      [309] Sāvatthiyaṁ viharati ... Tatra kho bhagavā ... Jarāmaraṇaṁ
 bhikkhave ajānatā apassatā yathābhūtaṁ jarāmaraṇe yathābhūtaṁ ñāṇāya
 satthā pariyesitabbo jarāmaraṇasamudayaṁ ajānatā apassatā yathābhūtaṁ
 jarāmaraṇasamudaye yathābhūtaṁ ñāṇāya satthā pariyesitabbo
 jarāmaraṇanirodhaṁ ajānatā apassatā yathābhūtaṁ jarāmaraṇanirodhe
 yathābhūtaṁ ñāṇāya satthā pariyesitabbo jarāmaraṇanirodhāminiṁ paṭipadaṁ
 ajānatā apassatā yathābhūtaṁ jarāmaraṇanirodhagāminiyā paṭipadāya
 yathābhūtaṁ ñāṇāya satthā pariyesitabboti.
                [sabbesaṁ evaṁ peyyālo] [1]-
 jātiṁ bhikkhave ajānatā apassatā yathābhūtaṁ ... Bhavaṁ bhikkhave ajānatā
 apassatā yathābhūtaṁ ... Upādānaṁ bhikkhave ajānatā apassatā
 yathābhūtaṁ ... Taṇhaṁ bhikkhave ajānatā apassatā yathābhūtaṁ ... Vedanaṁ
 bhikkhave ajānatā apassatā yathābhūtaṁ ... Phassaṁ bhikkhave ajānatā
 apassatā yathābhūtaṁ ... Saḷāyatanaṁ bhikkhave ajānatā apassatā yathābhūtaṁ ...
 Nāmarūpaṁ bhikkhave ajānatā apassatā yathābhūtaṁ ... Viññāṇaṁ
 bhikkhave ajānatā apassatā yathābhūtaṁ ... Saṅkhāre bhikkhave ajānatā
 apassatā yathābhūtaṁ saṅkhāresu yathābhūtaṁ ñāṇāya satthā pariyesitabbo
 saṅkhārasamudayaṁ ajānatā apassatā yathābhūtaṁ saṅkhārasamudaye yathābhūtaṁ
 ñāṇāya satthā pariyesitabbo saṅkhāranirodhaṁ ajānatā apassatā

  *  *  *  *  *  *
  Footnote:1 Ma. Yu. suttanto eko.
-------------------------------------------------
[page 161]
 Yathābhūtaṁ saṅkhāranirodhe yathābhūtaṁ ñāṇāya satthā pariyesitabbo
 saṅkhāranirodhagāminiṁ paṭipadaṁ ajānatā apassatā yathābhūtaṁ saṅkhāranirodhagāminiyā
 paṭipadāya yathābhūtaṁ ñāṇāya satthā pariyesitabboti.
 [sabbesaṁ catusaccikaṁ kātabbaṁ suttanto eko 1-].
      [310] Jarāmaraṇaṁ bhikkhave ajānatā apassatā yathābhūtaṁ
 jarāmaraṇe yathābhūtaṁ ñāṇāya sikkhā karaṇīyā.
               [evaṁ peyyālo catusaccikaṁ < PTS. S II , 132 >kātabbaṁ]
 yogo karaṇīyo ... Chando karaṇīyo ... Ussoḷhī karaṇīyā 2- ...
 Appaṭivānī karaṇīyā ... Ātappaṁ karaṇīyaṁ ... Viriyaṁ karaṇīyaṁ ... Sātaccaṁ
 karaṇīyaṁ ... Sati karaṇīyā ... Sampajaññaṁ karaṇīyaṁ ... Appamādo karaṇīyoti.
                     Antarapeyyālo navamo.
                         Tassa uddānaṁ
          satthā sikkhā < PTS. S II , 133 >ca yogo ca chando ussoḷhi pañcamī
          appaṭivāniyātappaṁ 3- viriyaṁ sātacca 4- vuccati
          sati ca sampajaññañca appamādena dvādasāti.
                 Suttantā antarapeyyālā niṭṭhitā.
          Pare te dvādasa honti suttā dvattiṁsa satāni ca
          catusaccena te vuttā peyyālā antaramhi yeti.
                Antarapeyyālesu 5- uddānaṁ samattaṁ.
                      -------------

  *  *  *  *  *  *
  Footnote:1 Ma. Yu. idaṁ pāṭhadvayaṁ natthi. 2 Yu. ussoḷhi karaṇīyo. 3 Yu.
 appaṭivānīyātappaṁ. 4 Yu. sātaccaṁ. 5 Yu. antarapeyyāle hi.
-------------------------------------------------
[page 162]
                     Abhisamayavaggo dasamo
      [311] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho bhagavā parittaṁ
 nakhasikhāya paṁsuṁ āropetvā bhikkhū āmantesi taṁ kiṁ maññatha
 bhikkhave katamaṁ nu kho bahutaraṁ yo cāyaṁ 1- mayā paritto nakhasikhāya
 paṁsu āropito ayaṁ ca 2- mahāpaṭhavīti. Etadeva bhante bahutaraṁ
 yadidaṁ mahāpaṭhavī appamattako bhagavatā paritto nakhasikhāya paṁsu
 āropito neva satimaṁ kalaṁ upeti na sahassimaṁ kalaṁ upeti na
 satasahassimaṁ kalaṁ upeti mahāpaṭhaviṁ upanidhāya bhagavatā paritto
 nakhasikhāya paṁsu āropitoti.
      [312] Evameva kho bhikkhave ariyasāvakassa diṭṭhisampannassa
 puggalassa abhisametāvino etadeva bahutaraṁ dukkhaṁ yadidaṁ parikkhīṇaṁ
 pariyādinnaṁ < PTS. S II , 134 >appamattakaṁ avasiṭṭhaṁ neva satimaṁ kalaṁ upeti na
 sahassimaṁ kalaṁ upeti na satasahassimaṁ kalaṁ upeti purimaṁ dukkhakkhandhaṁ
 parikkhīṇaṁ pariyādinnaṁ upanidhāya yadidaṁ sattakkhattuparamatā. Evaṁ
 mahatthiyo kho bhikkhave dhammābhisamayo evaṁ mahatthiyo dhammacakkhupaṭilābhoti.
 Paṭhamaṁ.
      [313] Sāvatthiyaṁ viharati ... Tatra kho bhagavā ... Seyyathāpi
 bhikkhave pokkharaṇī paññāsayojanā 3- āyāmena paññāsayojanā vitthārena

  *  *  *  *  *  *
  Footnote:1 Ma. vāyaṁ. 2 Ma. Yu. vā. 3 Ma. Yu. paññāsayojanāni. evamuparipi.
-------------------------------------------------
[page 163]
 Paññāsayojanā ubbedhena puṇṇā udakassa samatittikā
 kākapeyyā tato puriso kusaggena udakaṁ uddhareyya. Taṁ kiṁ
 maññatha bhikkhave katamaṁ nu kho bahutaraṁ yaṁ vā kusaggena udakaṁ
 ubbhataṁ yaṁ vā pokkharaṇiyā udakanti. Etadeva bhante bahutaraṁ
 yadidaṁ pokkharaṇiyā udakaṁ appamattakaṁ kusaggena udakaṁ ubbhataṁ
 neva satimaṁ kalaṁ upeti na sahassimaṁ kalaṁ upeti na satasahassimaṁ kalaṁ
 upeti pokkharaṇiyā udakaṁ upanidhāya kusaggena udakaṁ ubbhatanti.
      [314] Evameva kho bhikkhave ariyasāvakassa diṭṭhisampannassa
 puggalassa abhisametāvino etadeva bahutaraṁ dukkhaṁ yadidaṁ parikkhīṇaṁ
 pariyādinnaṁ appamattakaṁ avasiṭṭhaṁ neva satimaṁ kalaṁ upeti na
 sahassimaṁ kalaṁ upeti na satasahassimaṁ kalaṁ upeti purimaṁ dukkhakkhandhaṁ
 parikkhīṇaṁ pariyādinnaṁ upanidhāya yadidaṁ sattakkhattuparamatā. Evaṁ
 mahatthiyo kho bhikkhave dhammābhisamayo evaṁ mahatthiyo dhammacakkhupaṭilābhoti.
 Dutiyaṁ.
      [315] Sāvatthiyaṁ viharati ... Tatra kho bhagavā ... Seyyathāpi
 bhikkhave yatthimā mahānadiyo saṁsandanti samenti seyyathīdaṁ gaṅgā yamunā
 aciravatī sarabhū mahī tato puriso dve vā tīṇi vā
 udakaphusitāni uddhareyya. Taṁ kiṁ maññatha bhikkhave katamaṁ nu kho
 bahutaraṁ yāni vā dve vā tīṇi vā udakaphusitāni ubbhatāni yaṁ
 vā sambhejjaudakanti. Etadeva bhante bahutaraṁ yadidaṁ sambhejjaudakaṁ
-------------------------------------------------
[page 164]
 Appamattakāni dve vā tīṇi vā udakaphusitāni ubbhatāni neva
 satimaṁ kalaṁ upenti na sahassimaṁ kalaṁ upenti na satasahassimaṁ kalaṁ
 upenti sambhejjaudakaṁ upanidhāya dve vā tīṇi vā udakaphusitāni
 ubbhatānīti.
      [316] Evameva kho bhikkhave .pe. Evaṁ mahatthiyo dhammacakkhu-
 paṭilābhoti. Tatiyaṁ.
      [317] Sāvatthiyaṁ viharati ... Tatra kho bhagavā ... Seyyathāpi
 bhikkhave yatthimā mahānadiyo saṁsandanti samenti seyyathīdaṁ gaṅgā yamunā
 aciravatī sarabhū mahī taṁ udakaṁ parikkhayaṁ pariyādānaṁ gaccheyya ṭhapetvā
 dve vā tīṇi vā udakaphusitāni. Taṁ kiṁ maññatha bhikkhave katamaṁ
 nu kho bahutaraṁ yaṁ vā sambhejjaudakaṁ parikkhīṇaṁ pariyādinnaṁ yāni
 vā dve vā tīṇi vā udakaphusitāni avasiṭṭhānīti. Etadeva
 bhante bahutaraṁ sambhejjaudakaṁ yadidaṁ parikkhīṇaṁ pariyādinnaṁ
 appamattakāni dve vā tīṇi vā udakaphusitāni avasiṭṭhāni neva
 satimaṁ kalaṁ upenti na sahassimaṁ kalaṁ upenti na satasahassimaṁ kalaṁ
 upenti sambhejjaudakaṁ parikkhīṇaṁ pariyādinnaṁ upanidhāya dve vā
 tīṇi vā udakaphusitāni avasiṭṭhānīti.
      [318] Evameva kho bhikkhave .pe. Evaṁ mahatthiyo dhammacakkhu-
 paṭilābhoti. Catutthaṁ.
      [319] Sāvatthiyaṁ viharati ... Tatra kho bhagavā ... Seyyathāpi
 bhikkhave
-------------------------------------------------
[page 165]
 Puriso mahāpaṭhaviyā satta kolaṭṭhimattiyo guḷikā upanikkhipeyya.
 Taṁ kiṁ maññatha bhikkhave katamaṁ nu kho bahutaraṁ yā vā satta
 kolaṭṭhimattiyo guḷikā upanikkhittā yā vā mahāpaṭhavīti. Etadeva
 bhante bahutaraṁ yadidaṁ mahāpaṭhavī appamattikā satta kolaṭṭhimattiyo
 guḷikā upanikkhittā neva satimaṁ kalaṁ upenti na sahassimaṁ kalaṁ
 upenti na satasahassimaṁ kalaṁ upenti mahāpaṭhaviṁ upanidhāya satta
 kolaṭṭhimattiyo guḷikā upanikkhittāti.
      [320] Evameva kho bhikkhave .pe. Evaṁ mahatthiyo dhammacakkhu-
 paṭilābhoti. Pañcamaṁ.
      [321] Sāvatthiyaṁ viharati ... Tatra kho bhagavā ... Seyyathāpi
 bhikkhave mahāpaṭhavī parikkhayaṁ pariyādānaṁ gaccheyya ṭhapetvā satta
 kolaṭṭhimattiyo guḷikā. Taṁ kiṁ maññatha bhikkhave katamaṁ nu kho bahutaraṁ
 yaṁ vā mahāpaṭhaviyā parikkhīṇaṁ pariyādinnaṁ yā vā satta kolaṭṭhimattiyo
 guḷikā avasiṭṭhāti. Etadeva bhante bahutaraṁ mahāpaṭhaviyā
 yadidaṁ parikkhīṇaṁ pariyādinnaṁ appamattikā satta kolaṭṭhimattiyo
 guḷikā avasiṭṭhā neva satimaṁ kalaṁ upenti na sahassimaṁ kalaṁ upenti
 na satasahassimaṁ kalaṁ upenti mahāpaṭhaviyā parikkhīṇaṁ pariyādinnaṁ
 upanidhāya satta kolaṭṭhimattiyo guḷikā avasiṭṭhāti.
      [322] Evameva kho bhikkhave .pe. Evaṁ mahatthiyo dhammacakkhu-
 paṭilābhoti. Chaṭṭhaṁ.
-------------------------------------------------
[page 166]
      [323] Sāvatthiyaṁ viharati ... Tatra kho bhagavā ... Seyyathāpi
 bhikkhave puriso mahāsamuddā 1- dve vā tīṇi vā udakaphusitāni uddhareyya.
 Taṁ kiṁ maññatha bhikkhave katamaṁ nu kho bahutaraṁ yāni vā dve vā
 tīṇi vā udakaphusitāni ubbhatāni yaṁ vā mahāsamudde udakanti.
 Etadeva bhante bahutaraṁ yadidaṁ mahāsamudde udakaṁ appamattakāni
 dve vā tīṇi vā udakaphusitāni ubbhatāni neva satimaṁ kalaṁ upenti
 na sahassimaṁ kalaṁ upenti na satasahassimaṁ kalaṁ upenti mahāsamudde
 udakaṁ upanidhāya dve vā tīṇi vā udakaphusitāni ubbhatānīti.
      [324] Evameva kho bhikkhave .pe. Evaṁ mahatthiyo dhammacakkhu-
 paṭilābhoti. Sattamaṁ.
      [325] Sāvatthiyaṁ viharati ... Tatra kho bhagavā ... Seyyathāpi
 bhikkhave mahāsamuddo parikkhayaṁ pariyādānaṁ gaccheyya ṭhapetvā dve vā
 tīṇi vā udakaphusitāni. Taṁ kiṁ maññatha bhikkhave katamaṁ nu kho bahutaraṁ
 yaṁ vā mahāsamudde udakaṁ parikkhīṇaṁ pariyādinnaṁ yāni vā dve vā
 tīṇi vā udakaphusitāni avasiṭṭhānīti. Etadeva bhante bahutaraṁ
 mahāsamudde udakaṁ yadidaṁ parikkhīṇaṁ pariyādinnaṁ appamattakāni
 dve vā tīṇi vā udakaphusitāni avasiṭṭhāni neva satimaṁ kalaṁ
 upenti na sahassimaṁ kalaṁ upenti na satasahassimaṁ kalaṁ upenti
 mahāsamudde udakaṁ parikkhīṇaṁ pariyādinnaṁ upanidhāya dve vā tīṇi
 vā udakaphusitāni avasiṭṭhānīti.

  *  *  *  *  *  *
  Footnote:1 Ma. Yu. mahāsamuddato.
-------------------------------------------------
[page 167]
      [326] Evameva kho bhikkhave .pe. Evaṁ mahatthiyo dhammacakkhu-
 paṭilābhoti. Aṭṭhamaṁ.
      [327] Sāvatthiyaṁ viharati ... Tatra kho bhagavā ... Seyyathāpi
 bhikkhave puriso himavato pabbatarājassa satta sāsapamattiyo pāsāṇasakkharā
 upanikkhipeyya. Taṁ kiṁ maññatha bhikkhave katamaṁ nu kho bahutaraṁ yā
 vā satta sāsapamattiyo pāsāṇasakkharā upanikkhittā yo vā himavā
 pabbatarājāti. Etadeva bhante bahutaraṁ < PTS. S II , 138 >yadidaṁ himavā pabbatarājā
 appamattikā satta sāsapamattiyo pāsāṇasakkharā upanikkhittā neva
 satimaṁ kalaṁ upenti na sahassimaṁ kalaṁ upenti na satasahassimaṁ kalaṁ
 upenti himavantaṁ pabbatarājānaṁ upanidhāya satta sāsapamattiyo
 pāsāṇasakkharā upanikkhittāti.
      [328] Evameva kho bhikkhave .pe. Evaṁ mahatthiyo dhammacakkhu-
 paṭilābhoti. Navamaṁ.
      [329] Sāvatthiyaṁ viharati ... Tatra kho bhagavā ... Seyyathāpi
 bhikkhave himavā pabbatarājā parikkhayaṁ pariyādānaṁ gaccheyya ṭhapetvā satta
 sāsapamattiyo pāsāṇasakkharā. Taṁ kiṁ maññatha bhikkhave katamaṁ
 nu kho bahutaraṁ yaṁ vā himavato pabbatarājassa parikkhīṇaṁ pariyādinnaṁ
 yā vā satta sāsapamattiyo pāsāṇasakkharā avasiṭṭhāti. Etadeva
 bhante bahutaraṁ himavato pabbatarājassa yadidaṁ parikkhīṇaṁ pariyādinnaṁ
 appamattikā satta sāsapamattiyo pāsāṇasakkharā avasiṭṭhā neva
-------------------------------------------------
[page 168]
 Satimaṁ kalaṁ upenti na sahassimaṁ kalaṁ upenti na satasahassimaṁ kalaṁ
 upenti himavato pabbatarājassa parikkhīṇaṁ pariyādinnaṁ upanidhāya
 satta sāsapamattiyo pāsāṇasakkharā avasiṭṭhāti.
      [330] Evameva kho bhikkhave ariyasāvakassa diṭṭhisampannassa
 puggalassa abhisametāvino etadeva bahutaraṁ dukkhaṁ yadidaṁ parikkhīṇaṁ
 pariyādinnaṁ appamattakaṁ avasiṭṭhaṁ neva satimaṁ kalaṁ upeti na
 sahassimaṁ kalaṁ upeti na satasahassimaṁ kalaṁ upeti purimaṁ dukkhakkhandhaṁ
 parikkhīṇaṁ pariyādinnaṁ upanidhāya yadidaṁ sattakkhattuparamatā. Evaṁ
 mahatthiyo kho bhikkhave dhammābhisamayo evaṁ mahatthiyo dhammacakkhupaṭilābhoti.
 Dasamaṁ.
      [331] Sāvatthiyaṁ viharati ... Tatra kho bhagavā ... Seyyathāpi
 bhikkhave puriso sinerussa pabbatarājassa satta muggamattiyo pāsāṇasakkharā
 upanikkhipeyya. Taṁ kiṁ maññatha bhikkhave katamaṁ nu kho bahutaraṁ yā
 vā satta muggamattiyo pāsāṇasakkharā upanikkhittā yo vā sineru
 pabbatarājāti. Etadeva bhante bahutaraṁ yadidaṁ sineru pabbatarājā
 appamattikā satta muggamattiyo pāsāṇasakkharā upanikkhittā neva
 satimaṁ kalaṁ upenti na sahassimaṁ kalaṁ upenti na satasahassimaṁ kalaṁ
 upenti sineruṁ pabbatarājānaṁ upanidhāya satta muggamattiyo
 pāsāṇasakkharā upanikkhittāti.
      [332] Evameva kho bhikkhave ariyasāvakassa diṭṭhisampannassa
-------------------------------------------------
[page 169]
 Puggalassa adhigamaṁ upanidhāya aññatitthiyasamaṇabrāhmaṇaparibbājakānaṁ
 adhigamo neva satimaṁ kalaṁ upeti na sahassimaṁ kalaṁ upeti na satasahassimaṁ
 kalaṁ upeti. Evaṁ mahādhigamo kho 1- bhikkhave diṭṭhisampanno puggalo
 evaṁ mahābhiññoti. Ekādasamaṁ.
                     Abhisamayavaggo dasamo.
                        Tassa uddānaṁ
          nakhasikhā pokkharaṇī sambhejjaudakā dve 2-
          dve paṭhavī dve samuddā tayo ca pabbatūpamāti.
                  Abhisamayasaṁyuttaṁ paṭhamaṁ niṭṭhitaṁ.
                       ----------

  *  *  *  *  *  *
  Footnote:1 Ma. Yu. khosaddo natthi. 2 Ma. Yu. sambhejjaudake ca dve.
-------------------------------------------------
[page 170]
                         Dhātusaṁyuttaṁ
                          -----
                      nānattavaggo paṭhamo
      [333] Sāvatthiyaṁ viharati ... Dhātunānattaṁ vo bhikkhave desissāmi
 taṁ suṇātha sādhukaṁ manasikarotha bhāsissāmīti. Evaṁ bhanteti kho
 te bhikkhū bhagavato paccassosuṁ.
      [334] Bhagavā etadavoca katamañca bhikkhave dhātunānattaṁ
 cakkhudhātu rūpadhātu cakkhuviññāṇadhātu sotadhātu saddadhātu
 sotaviññāṇadhātu ghānadhātu gandhadhātu ghānaviññāṇadhātu jivhādhātu
 rasadhātu jivhāviññāṇadhātu kāyadhātu phoṭṭhabbadhātu kāyaviññāṇadhātu
 manodhātu dhammadhātu manoviññāṇadhātu idaṁ vuccati bhikkhave
 dhātunānattanti. Paṭhamaṁ.
      [335] Sāvatthiyaṁ viharati ... Tatra kho bhagavā ... Dhātunānattaṁ
 bhikkhave paṭicca uppajjati phassanānattaṁ. Katamañca bhikkhave
 dhātunānattaṁ. Cakkhudhātu sotadhātu ghānadhātu jivhādhātu kāyadhātu
 manodhātu. Idaṁ vuccati bhikkhave dhātunānattaṁ.
      [336] Katamañca bhikkhave dhātunānattaṁ paṭicca uppajjati
 phassanānattaṁ. Cakkhudhātuṁ bhikkhave paṭicca < PTS. S II , 141 >uppajjati cakkhusamphasso
 sotadhātuṁ paṭicca ... Ghānadhātuṁ paṭicca ... Jivhādhātuṁ paṭicca ...
 Kāyadhātuṁ paṭicca ... Manodhātuṁ paṭicca uppajjati manosamphasso. Evaṁ
-------------------------------------------------
[page 171]
 Kho bhikkhave dhātunānattaṁ paṭicca uppajjati phassanānattanti. Dutiyaṁ.
      [337] Sāvatthiyaṁ viharati ... Tatra kho bhagavā ... Dhātunānattaṁ
 bhikkhave paṭicca uppajjati phassanānattaṁ no phassanānattaṁ paṭicca
 uppajjati dhātunānattaṁ. Katamañca bhikkhave dhātunānattaṁ. Cakkhudhātu
 .pe. Manodhātu. Idaṁ vuccati bhikkhave dhātunānattaṁ.
      [338] Katamañca bhikkhave dhātunānattaṁ paṭicca uppajjati
 phassanānattaṁ no phassanānattaṁ paṭicca uppajjati dhātunānattaṁ.
 Cakkhudhātuṁ bhikkhave paṭicca uppajjati cakkhusamphasso no cakkhusamphassaṁ
 paṭicca uppajjati cakkhudhātu .pe. Manodhātuṁ paṭicca uppajjati
 manosamphasso no manosamphassaṁ paṭicca uppajjati manodhātu.
 Evaṁ kho bhikkhave dhātunānattaṁ paṭicca uppajjati phassanānattaṁ
 no phassanānattaṁ paṭicca uppajjati dhātunānattanti. Tatiyaṁ.
      [339] Sāvatthiyaṁ viharati ... Tatra kho bhagavā ... Dhātunānattaṁ
 bhikkhave paṭicca uppajjati phassanānattaṁ phassanānattaṁ paṭicca
 uppajjati vedanānānattaṁ 1-. Katamañca bhikkhave dhātunānattaṁ.
 Cakkhudhātu .pe. Manodhātu. Idaṁ vuccati bhikkhave dhātunānattaṁ.
      [340] Katamañca bhikkhave dhātunānattaṁ paṭicca uppajjati
 phassanānattaṁ phassanānattaṁ paṭicca uppajjati vedanānānattaṁ.
 Cakkhudhātuṁ bhikkhave paṭicca uppajjati cakkhusamphasso cakkhusamphassaṁ
 paṭicca uppajjati cakkhusamphassajā vedanā .pe. Manodhātuṁ paṭicca

  *  *  *  *  *  *
  Footnote:1 Yu. yebhuyyena vedanānattaṁ.
-------------------------------------------------
[page 172]
 Uppajjati manosamphasso manosamphassaṁ paṭicca uppajjati
 manosamphassajā vedanā. Evaṁ kho bhikkhave dhātunānattaṁ paṭicca
 uppajjati phassanānattaṁ phassanānattaṁ paṭicca uppajjati
 vedanānānattanti. Catutthaṁ.
      [341] Sāvatthiyaṁ viharati ... Tatra kho bhagavā ... Dhātunānattaṁ
 bhikkhave paṭicca uppajjati phassanānattaṁ phassanānattaṁ paṭicca
 uppajjati vedanānānattaṁ no vedanānānattaṁ paṭicca uppajjati
 phassanānattaṁ no phassanānattaṁ paṭicca uppajjati dhātunānattaṁ.
 Katamañca bhikkhave dhātunānattaṁ. Cakkhudhātu .pe. Manodhātu.
 Idaṁ vuccati bhikkhave dhātunānattaṁ.
      [342] Katamañca bhikkhave dhātunānattaṁ paṭicca uppajjati
 phassanānattaṁ phassanānattaṁ paṭicca uppajjati vedanānānattaṁ no
 vedanānānattaṁ paṭicca uppajjati phassanānattaṁ no phassanānattaṁ
 paṭicca uppajjati dhātunānattaṁ. Cakkhudhātuṁ bhikkhave paṭicca uppajjati
 cakkhusamphasso cakkhusamphassaṁ paṭicca uppajjati < PTS. S II , 143 >cakkhusamphassajā
 vedanā no cakkhusamphassajaṁ vedanaṁ paṭicca uppajjati cakkhusamphasso
 no cakkhusamphassaṁ paṭicca uppajjati cakkhudhātu .pe. Manodhātuṁ
 paṭicca uppajjati manosamphasso manosamphassaṁ paṭicca uppajjati
 manosamphassajā vedanā no manosamphassajaṁ vedanaṁ paṭicca uppajjati
 manosamphasso no manosamphassaṁ paṭicca uppajjati manodhātu.
-------------------------------------------------
[page 173]
 Evaṁ kho bhikkhave dhātunānattaṁ paṭicca uppajjati phassanānattaṁ
 phassanānattaṁ paṭicca uppajjati vedanānānattaṁ no vedanānānattaṁ
 paṭicca uppajjati phassanānattaṁ no phassanānattaṁ paṭicca uppajjati
 dhātunānattanti. Pañcamaṁ.
      [343] Sāvatthiyaṁ viharati ... Tatra kho bhagavā ... Dhātunānattaṁ vo
 bhikkhave desissāmi taṁ suṇātha ... Katamañca bhikkhave dhātunānattaṁ.
 Rūpadhātu saddadhātu gandhadhātu rasadhātu phoṭṭhabbadhātu dhammadhātu.
 Idaṁ vuccati bhikkhave dhātunānattanti. Chaṭṭhaṁ.
      [344] Sāvatthiyaṁ viharati ... Tatra kho bhagavā ... Dhātunānattaṁ
 bhikkhave paṭicca uppajjati saññānānattaṁ saññānānattaṁ paṭicca
 uppajjati saṅkappanānattaṁ saṅkappanānattaṁ paṭicca uppajjati
 chandanānattaṁ chandanānattaṁ paṭicca uppajjati pariḷāhanānattaṁ
 pariḷāhanānattaṁ paṭicca uppajjati pariyesanānānattaṁ. Katamañca
 bhikkhave dhātunānattaṁ. Rūpadhātu .pe. Dhammadhātu. Idaṁ vuccati
 bhikkhave < PTS. S II , 144 >dhātunānattaṁ.
      [345] Katamañca 1- bhikkhave dhātunānattaṁ paṭicca uppajjati
 saññānānattaṁ saññānānattaṁ paṭicca uppajjati saṅkappanānattaṁ
 saṅkappanānattaṁ paṭicca uppajjati chandanānattaṁ chandanānattaṁ
 paṭicca uppajjati pariḷāhanānattaṁ pariḷāhanānattaṁ paṭicca
 uppajjati pariyesanānānattaṁ. Rūpadhātuṁ bhikkhave paṭicca uppajjati

  *  *  *  *  *  *
  Footnote:1 Ma. Yu. kathañca. evamuparipi.
-------------------------------------------------
[page 174]
 Rūpasaññā rūpasaññaṁ paṭicca uppajjati rūpasaṅkappo rūpasaṅkappaṁ
 paṭicca uppajjati rūpacchando rūpacchandaṁ paṭicca uppajjati
 rūpapariḷāho rūpapariḷāhaṁ paṭicca uppajjati rūpapariyesanā .pe.
 Dhammadhātuṁ paṭicca uppajjati dhammasaññā dhammasaññaṁ paṭicca
 uppajjati dhammasaṅkappo dhammasaṅkappaṁ paṭicca uppajjati
 dhammacchando dhammacchandaṁ paṭicca uppajjati dhammapariḷāho
 dhammapariḷāhaṁ paṭicca uppajjati dhammapariyesanā. Evaṁ kho bhikkhave
 dhātunānattaṁ paṭicca uppajjati saññānānattaṁ saññānānattaṁ paṭicca
 uppajjati saṅkappanānattaṁ saṅkappanānattaṁ paṭicca uppajjati
 chandanānattaṁ chandanānattaṁ paṭicca uppajjati pariḷāhanānattaṁ
 pariḷāhanānattaṁ paṭicca uppajjati pariyesanānānattanti. Sattamaṁ.
      [346] Sāvatthiyaṁ viharati ... Tatra kho bhagavā ... Dhātunānattaṁ
 bhikkhave paṭicca uppajjati saññānānattaṁ saññānānattaṁ paṭicca
 uppajjati .pe. < PTS. S II , 145 >Pariyesanānānattaṁ no pariyesanānānattaṁ paṭicca
 uppajjati pariḷāhanānattaṁ no pariḷāhanānattaṁ paṭicca uppajjati
 chandanānattaṁ no chandanānattaṁ paṭicca uppajjati saṅkappanānattaṁ
 no saṅkappanānattaṁ paṭicca uppajjati saññānānattaṁ no
 saññānānattaṁ paṭicca uppajjati 1- dhātunānattaṁ. Katamañca bhikkhave
 dhātunānattaṁ. Rūpadhātu .pe. Dhammadhātu. Idaṁ vuccati bhikkhave
 dhātunānattaṁ.

  *  *  *  *  *  *
  Footnote:1 Yu. saññānānattaṁ no saññānānattaṁ paṭicca uppajjatīti ime pāṭhā na dissanti.
-------------------------------------------------
[page 175]
      [347] Katamañca bhikkhave dhātunānattaṁ paṭicca uppajjati
 saññānānattaṁ saññānānattaṁ paṭicca uppajjati .pe.
 Pariyesanānānattaṁ no pariyesanānānattaṁ paṭicca uppajjati
 pariḷāhanānattaṁ no pariḷāhanānattaṁ paṭicca uppajjati chandanānattaṁ
 no chandanānattaṁ paṭicca uppajjati saṅkappanānattaṁ no
 saṅkappanānattaṁ paṭicca uppajjati saññānānattaṁ no saññānānattaṁ
 paṭicca uppajjati dhātunānattaṁ. Rūpadhātuṁ bhikkhave paṭicca uppajjati
 rūpasaññā .pe. Dhammadhātuṁ paṭicca uppajjati dhammasaññā
 dhammasaññaṁ paṭicca uppajjati .pe. Dhammapariyesanā no dhammapariyesanaṁ
 paṭicca uppajjati dhammapariḷāho no dhammapariḷāhaṁ paṭicca
 uppajjati dhammacchando no dhammacchandaṁ paṭicca uppajjati
 dhammasaṅkappo no dhammasaṅkappaṁ paṭicca uppajjati dhammasaññā no
 dhammasaññaṁ paṭicca uppajjati dhammadhātu. Evaṁ kho bhikkhave
 dhātunānattaṁ paṭicca uppajjati saññānānattaṁ saññānānattaṁ paṭicca
 uppajjati .pe. Pariyesanānānattaṁ no pariyesanānānattaṁ paṭicca
 uppajjati .pe. Saññānānattaṁ no saññānānattaṁ paṭicca
 uppajjati dhātunānattanti. Aṭṭhamaṁ.
      [348] Sāvatthiyaṁ viharati ... Tatra kho bhagavā ... Dhātunānattaṁ
 bhikkhave paṭicca uppajjati saññānānattaṁ saññānānattaṁ paṭicca
 uppajjati saṅkappanānattaṁ saṅkappanānattaṁ paṭicca uppajjati
-------------------------------------------------
[page 176]
 Phassanānattaṁ phassanānattaṁ paṭicca uppajjati vedanānānattaṁ
 vedanānānattaṁ paṭicca uppajjati chandanānattaṁ chandanānattaṁ paṭicca
 uppajjati pariḷāhanānattaṁ pariḷāhanānattaṁ paṭicca uppajjati
 pariyesanānānattaṁ pariyesanānānattaṁ paṭicca uppajjati lābhanānattaṁ.
 Katamañca bhikkhave dhātunānattaṁ. Rūpadhātu .pe. Dhammadhātu. Idaṁ
 vuccati bhikkhave dhātunānattaṁ.
      [349] Katamañca bhikkhave dhātunānattaṁ paṭicca uppajjati
 saññānānattaṁ .pe. Pariyesanānānattaṁ paṭicca uppajjati .pe.
 Lābhanānattaṁ. Rūpadhātuṁ bhikkhave paṭicca uppajjati rūpasaññā
 rūpasaññaṁ paṭicca uppajjati rūpasaṅkappo rūpasaṅkappaṁ paṭicca
 uppajjati rūpasamphasso rūpasamphassaṁ paṭicca uppajjati
 rūpasamphassajā vedanā rūpasamphassajaṁ vedanaṁ paṭicca uppajjati
 rūpacchando rūpacchandaṁ paṭicca uppajjati rūpapariḷāho rūpapariḷāhaṁ
 paṭicca uppajjati rūpapariyesanā rūpapariyesanaṁ paṭicca uppajjati 1-
 rūpalābho .pe. Dhammadhātuṁ paṭicca uppajjati dhammasaññā dhammasaññaṁ
 paṭicca uppajjati dhammasaṅkappo dhammasaṅkappaṁ paṭicca uppajjati
 dhammasamphasso dhammasamphassaṁ paṭicca uppajjati dhammasamphassajā
 vedanā dhammasamphassajaṁ vedanaṁ paṭicca uppajjati dhammacchando
 dhammacchandaṁ paṭicca uppajjati dhammapariḷāho dhammapariḷāhaṁ paṭicca
 uppajjati dhammapariyesanā dhammapariyesanaṁ paṭicca uppajjati dhammalābho.

  *  *  *  *  *  *
  Footnote:1 Yu. rūpapariyesanā rūpapariyesanaṁ paṭicca uppajjatīti ime pāṭhā na dissanti.
-------------------------------------------------
[page 177]
 Evaṁ kho bhikkhave dhātunānattaṁ paṭicca uppajjati
 saññānānattaṁ saññānānattaṁ paṭicca uppajjati .pe.
 Pariyesanānānattaṁ paṭicca uppajjati lābhanānattanti. Navamaṁ.
      [350] Sāvatthiyaṁ viharati ... Tatra kho bhagavā ... Dhātunānattaṁ
 bhikkhave paṭicca < PTS. S II , 148 >uppajjati saññānānattaṁ saññānānattaṁ paṭicca
 uppajjati saṅkappanānattaṁ phassa ... Vedanā ... Chanda ... Pariḷāha ...
 Pariyesanānānattaṁ paṭicca uppajjati lābhanānattaṁ no lābhanānattaṁ
 paṭicca uppajjati pariyesanānānattaṁ no pariyesanānānattaṁ
 paṭicca uppajjati pariḷāhanānattaṁ no pariḷāhanānattaṁ paṭicca
 uppajjati chandanānattaṁ vedanā ... Phassa ... Saṅkappa ... Saññānānattaṁ
 no saññānānattaṁ paṭicca uppajjati dhātunānattaṁ. Katamañca
 bhikkhave dhātunānattaṁ. Rūpadhātu .pe. Dhammadhātu. Idaṁ
 vuccati bhikkhave dhātunānattaṁ.
      [351] Katamañca bhikkhave dhātunānattaṁ paṭicca uppajjati
 saññānānattaṁ saññānānattaṁ paṭicca uppajjati saṅkappanānattaṁ
 phassa ... Vedanā ... Chanda ... Pariḷāha ... Pariyesanā ...
 Lābhanānattaṁ no lābhanānattaṁ paṭicca uppajjati pariyesanānānattaṁ pariḷāha ...
 Chanda ... Vedanā ... Phassanānattaṁ no saṅkappanānattaṁ paṭicca
 uppajjati saññānānattaṁ no saññānānattaṁ paṭicca uppajjati
 dhātunānattaṁ. Rūpadhātuṁ bhikkhave paṭicca uppajjati rūpasaññā .pe.
-------------------------------------------------
[page 178]
 Dhammadhātuṁ paṭicca uppajjati dhammasaññā dhammasaññaṁ paṭicca
 uppajjati .pe. Dhammapariyesanā dhammapariyesanaṁ paṭicca uppajjati
 dhammalābho no dhammalābhaṁ paṭicca < PTS. S II , 149 >uppajjati dhammapariyesanā no
 dhammapariyesanaṁ paṭicca uppajjati dhammapariḷāho no dhammapariḷāhaṁ
 paṭicca uppajjati dhammacchando no dhammacchandaṁ paṭicca uppajjati
 dhammasamphassajā vedanā no dhammasamphassajaṁ vedanaṁ paṭicca uppajjati
 dhammasamphasso no dhammasamphassaṁ paṭicca uppajjati dhammasaṅkappo
 no dhammasaṅkappaṁ paṭicca uppajjati dhammasaññā no dhammasaññaṁ
 paṭicca uppajjati dhammadhātu. Evaṁ kho bhikkhave dhātunānattaṁ
 paṭicca uppajjati saññānānattaṁ saññānānattaṁ paṭicca
 uppajjati saṅkappanānattaṁ phassa ... Vedanā ... Chanda ... Pariḷāha ...
 Pariyesanā ... Lābhanānattaṁ no lābhanānattaṁ paṭicca uppajjati
 pariyesanānānattaṁ no pariyesanānānattaṁ paṭicca uppajjati
 pariḷāhanānattaṁ no pariḷāhanānattaṁ paṭicca uppajjati chandanānattaṁ
 no chandanānattaṁ paṭicca uppajjati vedanānānattaṁ no vedanānānattaṁ
 paṭicca uppajjati phassanānattaṁ no phassanānattaṁ paṭicca
 uppajjati saṅkappanānattaṁ no saṅkappanānattaṁ paṭicca uppajjati
 saññānānattaṁ no saññānānattaṁ paṭicca uppajjati dhātunānattanti.
 Dasamaṁ.
                    Nānattavaggo paṭhamo.
-------------------------------------------------
[page 179]
                        Tassa uddānaṁ
          dhātu samphassañca 1- no cetaṁ vedanā apare duve
          etaṁ ajjhattapañcakaṁ dhātusaññā ca 2- no cetaṁ
          phassassa 3- apare duve etaṁ bāhirapañcakaṁ 4-.
                        ---------

  *  *  *  *  *  *
  Footnote:1 Ma. phassañca. 2 Yu. casaddo natthi. 3 Yu. phassena. 4 Ma. Yu.
 bāhirapañcakanti.
-------------------------------------------------
[page 180]
                      Dutiyavaggo dutiyo
      [352] Sāvatthiyaṁ viharati ... Tatra kho bhagavā ... Sattimā
 bhikkhave dhātuyo katamā satta ābhādhātu subhādhātu 1- ākāsānañcāyatanadhātu
 viññāṇañcāyatanadhātu ākiñcaññāyatanadhātu nevasaññānāsaññāyatanadhātu
 saññāvedayitanirodhadhātu imā kho
 bhikkhave satta dhātuyoti. Evaṁ vutte aññataro bhikkhu bhagavantaṁ
 etadavoca yā cāyaṁ bhante ābhādhātu yā ca subhādhātu yā ca
 ākāsānañcāyatanadhātu yā ca viññāṇañcāyatanadhātu yā ca
 ākiñcaññāyatanadhātu yā ca nevasaññānāsaññāyatanadhātu yā ca
 saññāvedayitanirodhadhātu imā nu kho bhante dhātuyo kiṁ paṭicca
 paññāyantīti.
      [353] Yāyaṁ bhikkhu ābhādhātu ayaṁ dhātu andhakāraṁ paṭicca
 paññāyati. Yāyaṁ bhikkhu subhādhātu ayaṁ dhātu asubhaṁ paṭicca
 paññāyati. Yāyaṁ bhikkhu ākāsānañcāyatanadhātu ayaṁ dhātu rūpaṁ
 paṭicca paññāyati. Yāyaṁ bhikkhu viññāṇañcāyatanadhātu ayaṁ
 dhātu ākāsānañcāyatanaṁ paṭicca paññāyati. Yāyaṁ bhikkhu
 ākiñcaññāyatanadhātu ayaṁ dhātu viññāṇañcāyatanaṁ paṭicca
 paññāyati. Yāyaṁ bhikkhu nevasaññānāsaññāyatanadhātu ayaṁ
 dhātu ākiñcaññāyatanaṁ paṭicca paññāyati. Yāyaṁ bhikkhu
 saññāvedayitanirodhadhātu ayaṁ dhātu nirodhaṁ paṭicca paññāyatīti. Yā

  *  *  *  *  *  *
  Footnote:1 Ma. Yu. subhadhātu. evamuparipi.
-------------------------------------------------
[page 181]
 Cāyaṁ bhante ābhādhātu yā ca subhādhātu yā ca ākāsānañcāyatanadhātu
 yā ca viññāṇañcāyatanadhātu yā ca ākiñcaññāyatanadhātu
 yā ca nevasaññānāsaññāyatanadhātu yā ca saññāvedayitanirodhadhātu
 imā nu kho bhante dhātuyo kathaṁ samāpatti
 pattabbāti.
      [354] Yā cāyaṁ bhikkhu ābhādhātu yā ca subhādhātu yā ca
 ākāsānañcāyatanadhātu yā ca viññāṇañcāyatanadhātu yā ca
 ākiñcaññāyatanadhātu imā dhātuyo saññāsamāpatti pattabbā.
 Yāyaṁ bhikkhu nevasaññānāsaññāyatanadhātu ayaṁ dhātu saṅkhārāvasesasamāpatti
 pattabbā. Yāyaṁ bhikkhu saññāvedayitanirodhadhātu ayaṁ
 dhātu nirodhasamāpatti pattabbāti. Paṭhamaṁ.
      [355] Sāvatthiyaṁ viharati ... Tatra kho bhagavā ... Sanidānaṁ
 bhikkhave uppajjati kāmavitakko no anidānaṁ sanidānaṁ uppajjati
 byāpādavitakko no anidānaṁ sanidānaṁ uppajjati vihisāvitakko
 no anidānaṁ.
      [356] Kathañca bhikkhave sanidānaṁ uppajjati kāmavitakko no
 anidānaṁ sanidānaṁ uppajjati byāpādavitakko no anidānaṁ sanidānaṁ
 uppajjati vihiṁsāvitakko no anidānaṁ. Kāmadhātuṁ bhikkhave paṭicca
 uppajjati kāmasaññā kāmasaññaṁ paṭicca uppajjati kāmasaṅkappo
 kāmasaṅkappaṁ paṭicca uppajjati kāmacchando kāmacchandaṁ paṭicca
-------------------------------------------------
[page 182]
 Uppajjati kāmapariḷāho kāmapariḷāhaṁ paṭicca uppajjati
 kāmapariyesanā. Kāmapariyesanaṁ bhikkhave pariyesamāno assutavā
 puthujjano tīhi ṭhānehi micchā paṭipajjati kāyena vācāya manasā.
 Byāpādadhātuṁ bhikkhave paṭicca uppajjati byāpādasaññā byāpādasaṅkappo ...
 Byāpādacchando ... Byāpādapariḷāho ... Byāpādapariyesanā.
 Byāpādapariyesanaṁ bhikkhave pariyesamāno assutavā
 puthujjano tīhi ṭhānehi micchā paṭipajjati kāyena vācāya manasā.
 Vihiṁsādhātuṁ bhikkhave paṭicca uppajjati vihiṁsāsaññā vihiṁsāsaṅkappo ...
 Vihiṁsāchando ... < PTS. S II , 152 >Vihiṁsāpariḷāho ... Vihiṁsāpariyesanā.
 Vihiṁsāpariyesanaṁ bhikkhave pariyesamāno assutavā puthujjano tīhi
 ṭhānehi micchā paṭipajjati kāyena vācāya manasā.
      [357] Seyyathāpi bhikkhave puriso ādittaṁ tiṇukkaṁ sukkhe
 tiṇadāye nikkhipeyya no ce hatthehi ca pādehi ca khippameva
 nibbāpeyya evañhi bhikkhave ye tiṇakaṭṭhanissitā pāṇā te
 anayabyasanaṁ āpajjeyyuṁ evameva kho bhikkhave yo hi koci samaṇo
 vā brāhmaṇo vā uppannaṁ visamagataṁ akusalasaññaṁ 1- na khippameva
 pajahati vinodeti byantīkaroti anabhāvaṁ gameti so diṭṭheva 2- dhamme
 dukkhaṁ viharati savighātaṁ saupāyāsaṁ sapariḷāhaṁ kāyassa [3]- bhedā
 paraṁ maraṇā duggati 4- pāṭikaṅkhā.
      [358] Sanidānaṁ bhikkhave uppajjati nekkhammavitakko no anidānaṁ

  *  *  *  *  *  *
  Footnote:1 Ma. Yu. saññaṁ. 2 Ma. Yu. diṭṭhe ceva. 3 Ma. Yu. ca. 4 Yu. duggatiṁ.
-------------------------------------------------
[page 183]
 Sanidānaṁ uppajjati abyāpādavitakko no anidānaṁ sanidānaṁ
 uppajjati avihiṁsāvitakko no anidānaṁ.
      [359] Kathañca bhikkhave sanidānaṁ uppajjati nekkhammavitakko
 no anidānaṁ sanidānaṁ uppajjati abyāpādavitakko no anidānaṁ
 sanidānaṁ uppajjati avihiṁsāvitakko no anidānaṁ. Nekkhammadhātuṁ
 bhikkhave paṭicca uppajjati nekkhammasaññā nekkhammasaññaṁ paṭicca
 uppajjati nekkhammasaṅkappo nekkhammasaṅkappaṁ paṭicca uppajjati
 nekkhammacchando nekkhammacchandaṁ paṭicca uppajjati nekkhammapariḷāho
 nekkhammapariḷāhaṁ paṭicca uppajjati nekkhammapariyesanā.
 Nekkhammapariyesanaṁ bhikkhave pariyesamāno sutavā ariyasāvako tīhi
 ṭhānehi sammā paṭipajjati kāyena vācāya manasā. Abyāpādadhātuṁ
 bhikkhave paṭicca uppajjati abyāpādasaññā .pe. Abyāpādasaṅkappo ...
 Abyāpādacchando ... Abyāpādapariḷāho ... Abyāpādapariyesanā.
 Abyāpādapariyesanaṁ bhikkhave pariyesamāno sutavā
 ariyasāvako tīhi ṭhānehi sammā paṭipajjati < PTS. S II , 153 >kāyena vācāya manasā.
 Avihiṁsādhātuṁ bhikkhave paṭicca uppajjati avihiṁsāsaññā avihiṁsāsaññaṁ
 paṭicca uppajjati avihiṁsāsaṅkappo avihiṁsāsaṅkappaṁ paṭicca
 uppajjati avihiṁsāchando avihiṁsāchandaṁ paṭicca uppajjati
 avihiṁsāpariḷāho avihiṁsāpariḷāhaṁ paṭicca uppajjati avihiṁsāpariyesanā.
 Avihiṁsāpariyesanaṁ bhikkhave pariyesamāno sutavā ariyasāvako
-------------------------------------------------
[page 184]
 Tīhi ṭhānehi sammā paṭipajjati kāyena vācāya manasā.
      [360] Seyyathāpi bhikkhave puriso ādittaṁ tiṇukkaṁ sukkhe
 tiṇadāye nikkhipeyya tamenaṁ hatthehi ca pādehi ca khippameva
 nibbāpeyya evañhi bhikkhave ye tiṇakaṭṭhanissitā pāṇā te
 na anayabyasanaṁ āpajjeyyuṁ evameva kho bhikkhave yo hi koci
 samaṇo vā brāhmaṇo vā uppannaṁ visamagataṁ akusalasaññaṁ
 khippameva pajahati vinodeti byantīkaroti anabhāvaṁ gameti so
 diṭṭheva dhamme sukhaṁ viharati avighātaṁ anupāyāsaṁ apariḷāhaṁ kāyassa
 bhedā paraṁ maraṇā sugati paṭikaṅkhāti. Dutiyaṁ.
      [361] Ekaṁ samayaṁ bhagavā ñātike viharati giñjakāvasathe.
 Tatra kho bhagavā bhikkhū āmantesi bhikkhavoti. Bhadanteti te
 bhikkhū bhagavato paccassosuṁ. Bhagavā etadavoca dhātuṁ bhikkhave
 paṭicca uppajjati saññā uppajjati diṭṭhi uppajjati vitakkoti.
      [362] Evaṁ vutte āyasmā kaccāno 1- bhagavantaṁ etadavoca
 yāyaṁ bhante diṭṭhi asammāsambuddhesu sammāsambuddhāti 2- ayaṁ
 nu kho bhante diṭṭhi kiṁ paṭicca paññāyatīti.
      [363] Mahatī kho esā kaccāna dhātu yadidaṁ avijjādhātu.
 Hīnaṁ kaccāna dhātuṁ paṭicca uppajjati hīnā saññā hīnā diṭṭhi
 hīno vitakko hīnā cetanā hīnā patthanā hīnā 3- paṇidhi
 hīno puggalo hīnā vācā hīnaṁ ācikkhati deseti paññapeti

  *  *  *  *  *  *
  Footnote:1 Yu. saddho kaccāno. 2 Yu. sammāsambuddhoti. 3 Ma. Yu. hīno. evamūparipi.
-------------------------------------------------
[page 185]
 Paṭṭhapeti vivarati vibhajati uttānīkaroti hīnā tassa upapattīti
 vadāmi. Majjhimaṁ kaccāna dhātuṁ paṭicca uppajjati majjhimā
 saññā majjhimā diṭṭhi majjhimo vitakko majjhimā cetanā
 majjhimā patthanā majjhimā 1- paṇidhi majjhimo puggalo majjhimā
 vācā majjhimaṁ ācikkhati deseti paññapeti paṭṭhapeti vivarati
 vibhajati uttānīkaroti majjhimā tassa upapattīti vadāmi. Paṇītaṁ
 kaccāna dhātuṁ paṭicca uppajjati paṇītā saññā paṇītā diṭṭhi
 paṇīto vitakko paṇītā cetanā paṇītā patthanā paṇītā
 paṇidhi paṇīto puggalo paṇītā vācā paṇītaṁ ācikkhati
 deseti paññapeti paṭṭhapeti vivarati vibhajati uttānīkaroti paṇītā
 tassa upapattīti vadāmīti. Tatiyaṁ.
      [364] Sāvatthiyaṁ viharati ... Tatra kho bhagavā ... Dhātusova 2-
 bhikkhave sattā saṁsandanti samenti hīnādhimuttikā [3]- hīnādhimuttikehi
 saddhiṁ saṁsandanti samenti kalyāṇādhimuttikā kalyāṇādhimuttikehi
 saddhiṁ saṁsandanti samenti atītaṁpi [4]- bhikkhave addhānaṁ dhātusova
 sattā saṁsandiṁsu samiṁsu hīnādhimuttikā hīnādhimuttikehi saddhiṁ
 saṁsandiṁsu samiṁsu kalyāṇādhimuttikā kalyāṇādhimuttikehi saddhiṁ
 saṁsandiṁsu samiṁsu. Anāgataṁpi [4]- bhikkhave addhānaṁ dhātusova sattā
 saṁsandissanti samessanti hīnādhimuttikā hīnādhimuttikehi saddhiṁ

  *  *  *  *  *  *
  Footnote:1 Ma. Yu. majjhimo. evamuparipi. 2 imasmiṁ vagge sabbavāre dhātuso cāti
 pāṭho dissati. Po. Yu. vasaddo nitthi. 3 Yu. sattā. 4 Ma. kho.
-------------------------------------------------
[page 186]
 Saṁsandissanti samessanti kalyāṇādhimuttikā < PTS. S II , 155 >kalyāṇādhimuttikehi
 saddhiṁ saṁsandissanti samessanti. Etarahipi 1- bhikkhave paccuppannaṁ
 addhānaṁ dhātusova sattā saṁsandanti samenti hīnādhimuttikā
 hīnādhimuttikehi saddhiṁ saṁsandanti samenti kalyāṇādhimuttikā
 kalyāṇādhimuttikehi saddhiṁ saṁsandanti samentīti. Catutthaṁ.
      [365] Ekaṁ samayaṁ bhagavā rājagahe viharati gijjhakūṭe pabbate.
 Tena kho pana samayena āyasmāpi kho sārīputto 2- sambahulehi
 bhikkhūhi saddhiṁ bhagavato avidūre caṅkamati āyasmāpi kho mahāmoggallāno
 sambahulehi bhikkhūhi saddhiṁ bhagavato avidūre caṅkamati
 āyasmāpi kho mahākassapo sambahulehi bhikkhūhi saddhiṁ bhagavato
 avidūre caṅkamati āyasmāpi kho anuruddho sambahulehi bhikkhūhi
 saddhiṁ bhagavato avidūre caṅkamati āyasmāpi kho puṇṇo
 mantānīputto sambahulehi bhikkhūhi saddhiṁ bhagavato avidūre caṅkamati
 āyasmāpi kho upāli sambahulehi bhikkhūhi saddhiṁ bhagavato avidūre
 caṅkamati āyasmāpi kho ānando sambahulehi bhikkhūhi saddhiṁ
 bhagavato avidūre caṅkamati devadattopi kho sambahulehi bhikkhūhi
 saddhiṁ bhagavato avidūre caṅkamati.
      [366] Atha kho bhagavā bhikkhū āmantesi passatha no
 tumhe bhikkhave sārīputtaṁ sambahulehi bhikkhūhi saddhiṁ caṅkamantanti.
 Evaṁ bhante. Sabbe kho ete bhikkhave bhikkhū mahāpaññā

  *  *  *  *  *  *
  Footnote:1 Ma. etarahipi kho. Yu. etarahi. 2 Ma. āyasmā sāriputto.
-------------------------------------------------
[page 187]
 Passatha no tumhe bhikkhave mahāmoggallānaṁ sambahulehi bhikkhūhi
 saddhiṁ caṅkamantanti. Evaṁ bhante. Sabbe 1- kho ete bhikkhave
 bhikkhū mahiddhikā passatha < PTS. S II , 156 >no tumhe bhikkhave mahākassapaṁ 2- sambahulehi
 bhikkhūhi saddhiṁ caṅkamantanti. Evaṁ bhante. Sabbe 1- kho ete
 bhikkhave bhikkhū dhutavādā passatha no tumhe bhikkhave anuruddhaṁ
 sambahulehi bhikkhūhi saddhiṁ caṅkamantanti. Evaṁ bhante. Sabbe 1-
 kho ete bhikkhave bhikkhū dibbacakkhukā passatha no tumhe bhikkhave
 puṇṇaṁ mantānīputtaṁ sambahulehi bhikkhūhi saddhiṁ caṅkamantanti. Evaṁ
 bhante. Sabbe kho ete bhikkhave bhikkhū dhammakathikā passatha
 no tumhe bhikkhave upāliṁ sambahulehi bhikkhūhi saddhiṁ caṅkamantanti.
 Evaṁ bhante. Sabbe kho ete bhikkhave bhikkhū vinayadharā passatha
 no tumhe bhikkhave ānandaṁ sambahulehi bhikkhūhi saddhiṁ caṅkamantanti.
 Evaṁ bhante. Sabbe kho ete bhikkhave bhikkhū bahussutā passatha
 no tumhe bhikkhave devadattaṁ sambahulehi bhikkhūhi saddhiṁ caṅkamantanti.
 Evaṁ bhante. Sabbe kho ete bhikkhave bhikkhū pāpicchā.
      [367] Dhātusova bhikkhave sattā saṁsandanti samenti hīnādhimuttikā
 hīnādhimuttikehi saddhiṁ saṁsandanti samenti kalyāṇādhimuttikā
 kalyāṇādhimuttikehi saddhiṁ saṁsandanti samenti atītampi 3-
 bhikkhave addhānaṁ dhātusova sattā saṁsandiṁsu samiṁsu hīnādhimuttikā
 hīnādhimuttikehi saddhiṁ saṁsandiṁsu samiṁsu kalyāṇādhimuttikā kalyāṇādhimuttikehi

  *  *  *  *  *  *
  Footnote:1 Yu. sabbepi. 2 Ma. Yu. kassapaṁ. 3 Ma. atītampi kho.
-------------------------------------------------
[page 188]
 Saddhiṁ saṁsandiṁsu samiṁsu. Anāgatampi [1]- bhikkhave addhānaṁ
 dhātusova sattā saṁsandissanti samessanti hīnādhimuttikā
 hīnādhimuttikehi saddhiṁ saṁsandissanti samessanti < PTS. S II , 157 >kalyāṇādhimuttikā
 kalyāṇādhimuttikehi saddhiṁ saṁsandissanti samessanti. Etarahipi
 bhikkhave paccuppannaṁ addhānaṁ dhātusova sattā saṁsandanti samenti
 hīnādhimuttikā hīnādhimuttikehi saddhiṁ saṁsandanti samenti kalyāṇādhimuttikā
 kalyāṇādhimuttikehi saddhiṁ saṁsandanti samentīti. Pañcamaṁ.
      [368] Sāvatthiyaṁ viharati ... Tatra kho bhagavā ... Dhātusova
 bhikkhave sattā saṁsandanti samenti hīnādhimuttikā hīnādhimuttikehi
 saddhiṁ saṁsandanti samenti. Atītampi bhikkhave addhānaṁ dhātusova
 sattā saṁsandiṁsu samiṁsu hīnādhimuttikā hīnādhimuttikehi saddhiṁ saṁsandiṁsu
 samiṁsu. Anāgatampi bhikkhave addhānaṁ dhātusova sattā saṁsandissanti
 samessanti hīnādhimuttikā hīnādhimuttikehi saddhiṁ saṁsandissanti
 samessanti. Etarahipi bhikkhave paccuppannaṁ addhānaṁ dhātusova
 sattā saṁsandanti samenti hīnādhimuttikā hīnādhimuttikehi saddhiṁ
 saṁsandanti samenti.
      [369] Seyyathāpi bhikkhave gūtho gūthena saṁsandati sameti muttaṁ
 muttena saṁsandati sameti kheḷo kheḷena saṁsandati sameti pubbo
 pubbena saṁsandati sameti lohitaṁ lohitena saṁsandati sameti evameva
 kho bhikkhave dhātusova sattā saṁsandanti samenti hīnādhimuttikā

  *  *  *  *  *  *
  Footnote:1 Ma. kho. evamīdisesu ṭhānesu.
-------------------------------------------------
[page 189]
 Hīnādhimuttikehi saddhiṁ saṁsandanti samenti atītampi addhānaṁ ...
 Anāgatampi addhānaṁ ... Etarahipi paccuppannaṁ addhānaṁ dhātusova
 sattā saṁsandanti samenti hīnādhimuttikā hīnādhimuttikehi saddhiṁ
 saṁsandanti < PTS. S II , 158 >samenti.
      [370] Dhātusova bhikkhave sattā saṁsandanti samenti kalyāṇādhimuttikā
 kalyāṇādhimuttikehi saddhiṁ saṁsandanti samenti. Atītampi
 bhikkhave addhānaṁ dhātusova sattā saṁsandiṁsu samiṁsu kalyāṇādhimuttikā
 kalyāṇādhimuttikehi saddhiṁ saṁsandiṁsu samiṁsu. Anāgatampi bhikkhave
 addhānaṁ dhātusova sattā saṁsandissanti samessanti kalyāṇādhimuttikā
 kalyāṇādhimuttikehi saddhiṁ saṁsandissanti samessanti.
 Etarahipi bhikkhave paccuppannaṁ addhānaṁ dhātusova sattā saṁsandanti
 samenti kalyāṇādhimuttikā kalyāṇādhimuttikehi saddhiṁ saṁsandanti
 samenti.
      [371] Seyyathāpi bhikkhave khīraṁ khīrena saṁsandati sameti telaṁ
 telena saṁsandati sameti sappi sappinā saṁsandati sameti madhu
 madhunā saṁsandati sameti phāṇitaṁ phāṇitena saṁsandati sameti evameva
 kho bhikkhave dhātusova sattā saṁsandanti samenti kalyāṇādhimuttikā
 kalyāṇādhimuttikehi saddhiṁ saṁsandanti samenti atītampi addhānaṁ ...
 Anāgatampi addhānaṁ ... Etarahipi paccuppannaṁ addhānaṁ dhātusova
 sattā saṁsandanti samenti kalyāṇādhimuttikā kalyāṇādhimuttikehi
-------------------------------------------------
[page 190]
 Saddhiṁ saṁsandanti samentīti.
      [372] Idamavoca bhagavā idaṁ vatvāna sugato athāparaṁ
 etadavoca satthā 1-
          saṁsaggā vanatho jāto asaṁsaggena chijjati
          parittaṁ dārumārūyha yathā sīde mahaṇṇave
          evaṁ kusītamāgamma sādhujīvīpi sīdati
          tasmā taṁ parivajjeyya kusītaṁ hīnavīriyaṁ
          pavivittehi ariyehi pahitattehi jhāyibhi
          niccaṁ < PTS. S II , 159 >āraddhaviriyehi paṇḍitehi sahāvaseti. Chaṭṭhaṁ.
      [373] Sāvatthiyaṁ viharati ... Tatra kho bhagavā ... Etadavoca
 dhātusova bhikkhave sattā saṁsandanti samenti assaddhā assaddhehi
 saddhiṁ saṁsandanti samenti ahirikā ahirikehi saddhiṁ saṁsandanti
 samenti anottāpino anottāpīhi 2- saddhiṁ saṁsandanti samenti
 appassutā appassutehi saddhiṁ saṁsandanti samenti kusītā kusītehi
 saddhiṁ saṁsandanti samenti muṭṭhassatino muṭṭhassatīhi saddhiṁ saṁsandanti
 samenti duppaññā duppaññehi saddhiṁ saṁsandanti samenti.
 Atītampi bhikkhave addhānaṁ dhātusova sattā saṁsandiṁsu samiṁsu assaddhā
 assaddhehi saddhiṁ saṁsandiṁsu samiṁsu ahirikā ahirikehi saddhiṁ saṁsandiṁsu
 samiṁsu anottāpino anottāpīhi saddhiṁ saṁsandiṁsu samiṁsu appassutā

  *  *  *  *  *  *
  Footnote:1 Yu. idaṁ avoca sugto athāparametadavoca satthā. 2 aññattha anottappino
 anottappīhītipi pāṭhadvayaṁ dissati.
-------------------------------------------------
[page 191]
 Appassutehi saddhiṁ saṁsandiṁsu samiṁsu kusītā kusītehi saddhiṁ saṁsandiṁsu
 samiṁsu muṭṭhassatino muṭṭhassatīhi saddhiṁ saṁsandiṁsu samiṁsu duppaññā
 duppaññehi saddhiṁ saṁsandiṁsu samiṁsu. Anāgatampi bhikkhave addhānaṁ
 dhātusova sattā saṁsandissanti samessanti assaddhā assaddhehi
 saddhiṁ saṁsandissanti samessanti ahirikā ahirikehi saddhiṁ
 saṁsandissanti samessanti anottāpino anottāpīhi saddhiṁ ...
 Appassutā appassutehi saddhiṁ ... Kusītā kusītehi saddhiṁ ... Muṭṭhassatino
 muṭṭhassatīhi saddhiṁ ... Duppaññā duppaññehi saddhiṁ saṁsandissanti
 samessanti. Etarahipi bhikkhave paccuppannaṁ addhānaṁ dhātusova
 sattā saṁsandanti samenti assaddhā assaddhehi saddhiṁ saṁsandanti
 samenti ahirikā ahirikehi saddhiṁ .pe. Anottāpino anottāpīhi
 saddhiṁ ... Appassutā appassutehi saddhiṁ ... Kusītā kusītehi saddhiṁ ...
 Muṭṭhassatino muṭṭhassatīhi saddhiṁ ... Duppaññā duppaññehi saddhiṁ
 saṁsandanti samenti.
      [374] Dhātusova bhikkhave sattā saṁsandanti samenti saddhā
 saddhehi saddhiṁ saṁsandanti samenti hirimanā hirimanehi saddhiṁ
 saṁsandanti samenti ottāpino ottāpīhi saddhiṁ saṁsandanti samenti
 bahussutā bahussutehi saddhiṁ saṁsandanti samenti āraddhaviriyā
 āraddhaviriyehi saddhiṁ saṁsandanti samenti upaṭṭhitassatino
 upaṭṭhitassatīhi saddhiṁ saṁsandanti samenti paññavanto paññavantehi
-------------------------------------------------
[page 192]
 Saddhiṁ saṁsandanti samenti. Atītampi bhikkhave addhānaṁ .pe.
 Anāgatampi bhikkhave addhānaṁ .pe. Etarahipi bhikkhave paccuppannaṁ
 .pe. Saṁsandanti samentīti. Sattamaṁ.
      [375] Sāvatthiyaṁ viharati ... < PTS. S II , 161 >Tatra kho bhagavā ... Dhātusova
 bhikkhave sattā saṁsandanti samenti assaddhā assaddhehi saddhiṁ
 saṁsandanti samenti ahirikā ahirikehi saddhiṁ saṁsandanti samenti
 duppaññā duppaññehi saddhiṁ saṁsandanti samenti. Saddhā saddhehi
 saddhiṁ saṁsandanti samenti hirimanā hirimanehi saddhiṁ saṁsandanti
 samenti paññavanto paññavantehi saddhiṁ saṁsandanti samenti.
 Atītampi bhikkhave addhānaṁ dhātusova sattā saṁsandiṁsu samiṁsu .pe.
 Anāgatampi bhikkhave addhānaṁ dhātusova sattā saṁsandissanti
 samessanti .pe. Etarahipi bhikkhave paccuppannaṁ addhānaṁ dhātusova
 sattā saṁsandanti samenti assaddhā assaddhehi saddhiṁ saṁsandanti
 samenti ahirikā ahirikehi saddhiṁ saṁsandanti samenti duppaññā
 duppaññehi saddhiṁ saṁsandanti samenti saddhā saddhehi saddhiṁ
 saṁsandanti samenti hirimanā hirimanehi saddhiṁ saṁsandanti samenti
 paññavanto paññavantehi saddhiṁ saṁsandanti samenti [1]-.
      [376] Dhātusova bhikkhave sattā saṁsandanti samenti assaddhā
 assaddhehi saddhiṁ saṁsandanti samenti anottāpino anottāpīhi
 saddhiṁ saṁsandanti samenti duppaññā duppaññehi saddhiṁ saṁsandanti

  *  *  *  *  *  *
  Footnote:1 Po. Ma. Yu. itisaddo dissati.
-------------------------------------------------
[page 193]
 Samenti. Saddhā saddhehi saddhiṁ saṁsandanti samenti ottāpino
 ottāpīhi saddhiṁ saṁsandanti samenti paññavanto paññavantehi
 saddhiṁ saṁsandanti samenti.
      [377] Assaddhā assaddhehi saddhiṁ saṁsandanti samenti
 appassutā appassutehi saddhiṁ saṁsandanti samenti duppaññā
 duppaññehi saddhiṁ saṁsandanti samenti. Saddhā saddhehi saddhiṁ
 saṁsandanti samenti bahussutā bahussutehi saddhiṁ saṁsandanti samenti
 paññavanto < PTS. S II , 162 >paññavantehi saddhiṁ saṁsandanti samenti.
      [378] Assaddhā assaddhehi saddhiṁ saṁsandanti samenti kusītā
 kusītehi saddhiṁ saṁsandanti samenti duppaññā duppaññehi saddhiṁ
 saṁsandanti samenti. Saddhā saddhehi saddhiṁ saṁsandanti samenti
 āraddhaviriyā āraddhaviriyehi saddhiṁ saṁsandanti samenti paññavanto
 paññavantehi saddhiṁ saṁsandanti samenti.
      [379] Assaddhā assaddhehi saddhiṁ saṁsandanti samenti
 muṭṭhassatino muṭṭhassatīhi saddhiṁ saṁsandanti samenti duppaññā
 duppaññehi saddhiṁ saṁsandanti samenti. Saddhā saddhehi saddhiṁ saṁsandanti
 samenti upaṭṭhitassatino upaṭṭhitassatīhi saddhiṁ saṁsandanti samenti
 paññavanto paññavantehi saddhiṁ saṁsandanti samentīti. Aṭṭhamaṁ 1-.
      [380] Sāvatthiyaṁ viharati ... Tatra kho bhagavā ... Dhātusova
 bhikkhave sattā saṁsandanti samenti ahirikā ahirikehi saddhiṁ

  *  *  *  *  *  *
  Footnote:1 Ma. Yu. imesu suttesu peyyālā aññamaññamasadisā vitthāraṁ icchamānena tattha
 oloketabbaṁ.
-------------------------------------------------
[page 194]
 Saṁsandanti samenti anottāpino anottāpīhi saddhiṁ saṁsandanti
 samenti duppaññā duppaññehi saddhiṁ saṁsandanti samenti.
 Hirimanā hirimanehi saddhiṁ saṁsandanti samenti ottāpino ottāpīhi
 saddhiṁ saṁsandanti samenti paññavanto paññavantehi saddhiṁ
 saṁsandanti samenti.
      [381] Ahirikā ahirikehi saddhiṁ saṁsandanti samenti
 appassutā appassutehi saddhiṁ saṁsandanti samenti duppaññā
 duppaññehi saddhiṁ saṁsandanti samenti. Hirimanā hirimanehi saddhiṁ
 saṁsandanti samenti bahussutā bahussutehi saddhiṁ saṁsandanti samenti
 paññavanto paññavantehi saddhiṁ saṁsandanti samenti.
      [382] Ahirikā ahirikehi saddhiṁ saṁsandanti samenti kusītā
 kusītehi saddhiṁ saṁsandanti samenti duppaññā duppaññehi saddhiṁ
 saṁsandanti samenti. Hirimanā hirimanehi saddhiṁ saṁsandanti samenti
 āraddhaviriyā āraddhaviriyehi saddhiṁ saṁsandanti samenti paññavanto
 paññavantehi saddhiṁ saṁsandanti samenti.
      [383] Ahirikā ahirikehi saddhiṁ saṁsandanti samenti muṭṭhassatino
 muṭṭhassatīhi saddhiṁ saṁsandanti samenti duppaññā duppaññehi
 saddhiṁ saṁsandanti samenti. Hirimanā hirimanehi saddhiṁ saṁsandanti
 samenti upaṭṭhitassatino upaṭṭhitassatīhi saddhiṁ saṁsandanti samenti
 paññavanto paññavantehi saddhiṁ saṁsandanti samentīti. Navamaṁ.
-------------------------------------------------
[page 195]
      [384] Sāvatthiyaṁ viharati ... Tatra kho bhagavā ... Dhātusova
 bhikkhave sattā saṁsandanti samenti anottāpino anottāpīhi
 saddhiṁ saṁsandanti samenti appassutā appassutehi saddhiṁ saṁsandanti
 samenti duppaññā duppaññehi saddhiṁ saṁsandanti samenti.
 Ottāpino ottāpīhi saddhiṁ saṁsandanti samenti bahussutā
 bahussutehi saddhiṁ saṁsandanti samenti paññavanto paññavantehi
 saddhiṁ saṁsandanti samenti.
      [385] Anottāpino anottāpīhi saddhiṁ saṁsandanti samenti
 kusītā kusītehi saddhiṁ saṁsandanti samenti duppaññā duppaññehi
 saddhiṁ saṁsandanti samenti. Ottāpino ottāpīhi saddhiṁ saṁsandanti
 samenti āraddhaviriyā āraddhaviriyehi saddhiṁ saṁsandanti samenti
 paññavanto paññavantehi saddhiṁ saṁsandanti samenti.
      [386] Anottāpino anottāpīhi saddhiṁ saṁsanadanti samenti
 muṭṭhassatino muṭṭhassatīhi saddhiṁ saṁsandanti samenti duppaññā
 duppaññehi saddhiṁ saṁsandanti samenti. Ottāpino ottāpīhi
 saddhiṁ saṁsandanti samenti upaṭṭhitassatino upaṭṭhitassatīhi saddhiṁ
 saṁsandanti samenti paññavanto paññavantehi saddhiṁ saṁsandanti
 samentīti. Dasamaṁ.
      [387] Sāvatthiyaṁ viharati ... Tatra kho bhagavā ... Dhātusova
 bhikkhave sattā saṁsandanti samenti appassutā appassutehi saddhiṁ
-------------------------------------------------
[page 196]
 Saṁsandanti samenti kusītā kusītehi saddhiṁ saṁsandanti samenti
 duppaññā duppaññehi saddhiṁ saṁsandanti samenti. < PTS. S II , 165 >Bahussutā
 bahussutehi saddhiṁ saṁsandanti samenti āraddhaviriyā āraddhaviriyehi
 saddhiṁ saṁsandanti samenti paññavanto paññavantehi saddhiṁ
 saṁsandanti samenti.
      [388] Appassutā appassutehi saddhiṁ saṁsandanti samenti
 muṭṭhassatino muṭṭhassatīhi saddhiṁ saṁsandanti samenti duppaññā
 duppaññehi saddhiṁ saṁsandanti samenti. Bahussutā bahussutehi
 saddhiṁ saṁsandanti samenti upaṭṭhitassatino upaṭṭhitassatīhi saddhiṁ
 saṁsandanti samenti paññavanto paññavantehi saddhiṁ saṁsandanti
 samentīti. Ekādasamaṁ.
      [389] Sāvatthiyaṁ viharati ... Tatra kho bhagavā ... Dhātusova
 bhikkhave sattā saṁsandanti samenti kusītā kusītehi saddhiṁ saṁsandanti
 samenti muṭṭhassatino muṭṭhassatīhi saddhiṁ saṁsandanti samenti
 duppaññā duppaññehi saddhiṁ saṁsandanti samenti. Āraddhaviriyā
 āraddhaviriyehi saddhiṁ saṁsandanti samenti upaṭṭhitassatino
 upaṭṭhitassatīhi saddhiṁ saṁsandanti samenti paññavanto paññavantehi
 saddhiṁ saṁsandanti samentīti. Dvādasamaṁ. [evaṁ sabbattha
 atītānāgatapaccuppannaṁ kātabbaṁ].
                     Dutiyavaggo dutiyo.
-------------------------------------------------
[page 197]
                        Tassa uddānaṁ
          sattimaṁ 1- sanidānañca giñjakāvasathena ca
          hīnādhimutti caṅkamaṁ 2- satāpāraddhasattamaṁ 3-
          assaddhamūlakā pañca cattāro ahirikamūlakā
          anottappamūlakā tīṇi dve appassutena ca
          kusītaṁ ekakaṁ vuttaṁ suttantā tīṇi pañcakāti 4-.
                          [5]-
                       ----------

  *  *  *  *  *  *
  Footnote:1 Ma. Yu. sattimā. 2 Yu. ca kammaṁ. 3 Ma. sagāthāasaddhasattamaṁ.
 Yu. sagāthāsaddhasattamaṁ.
 4 Yu. anottappamūlakā tīṇi dve appasasutena ca
  kusītaṁ ekakā vututā suttantā tīṇi pañcakā suttaṁ.
 5 Ma. Yu. bāvīsati vuttā suttā dutiyo vaggo pavuccatīti.
-------------------------------------------------
[page 198]
                    Dasakammapathavaggo tatiyo
      [390] Sāvatthiyaṁ viharati ... Tatra kho bhagavā ... Dhātusova
 bhikkhave sattā saṁsandanti samenti assaddhā assaddhehi saddhiṁ
 saṁsandanti samenti ahirikā ahirikehi saddhiṁ saṁsandanti samenti
 anottāpino anottāpīhi saddhiṁ saṁsandanti samenti asamāhitā
 asamāhitehi saddhiṁ saṁsandanti samenti duppaññā duppaññehi
 saddhiṁ saṁsandanti samenti. Saddhā saddhehi saddhiṁ saṁsandanti
 samenti hirimanā hirimanehi saddhiṁ saṁsandanti samenti ottāpino
 ottāpīhi saddhiṁ saṁsandanti samenti samāhitā samāhitehi saddhiṁ
 saṁsandanti samenti paññavanto paññavantehi saddhiṁ saṁsandanti
 samentīti. Paṭhamaṁ.
      [391] Sāvatthiyaṁ viharati ... Tatra kho bhagavā ... Dhātusova
 bhikkhave sattā saṁsandanti samenti assaddhā assaddhehi saddhiṁ
 saṁsandanti samenti ahirikā ahirikehi saddhiṁ saṁsandanti samenti
 anottāpino anottāpīhi saddhiṁ saṁsandanti samenti dussīlā
 dussīlehi saddhiṁ saṁsandanti samenti duppaññā duppaññehi saddhiṁ
 saṁsandanti samenti. Saddhā saddhehi saddhiṁ saṁsandanti samenti
 hirimanā hirimanehi saddhiṁ saṁsandanti < PTS. S II , 167 >samenti ottāpino
 ottāpīhi saddhiṁ saṁsandanti samenti sīlavanto sīlavantehi saddhiṁ
-------------------------------------------------
[page 199]
 Saṁsandanti samenti paññavanto paññavantehi saddhiṁ saṁsandanti
 samentīti. Dutiyaṁ.
      [392] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
      [393] Bhagavā etadavoca dhātusova bhikkhave sattā saṁsandanti
 samenti pāṇātipātino pāṇātipātīhi saddhiṁ saṁsandanti samenti
 adinnādāyino adinnādāyīhi saddhiṁ saṁsandanti samenti kāmesumicchācārino
 kāmesumicchācārīhi saddhiṁ saṁsandanti samenti musāvādino
 musāvādīhi saddhiṁ saṁsandanti samenti surāmerayamajjapamādaṭṭhāyino
 surāmerayamajjapamādaṭṭhāyīhi saddhiṁ saṁsandanti samenti.
      [394] Pāṇātipātā paṭiviratā pāṇātipātā paṭiviratehi saddhiṁ
 saṁsandanti samenti adinnādānā paṭiviratā adinnādānā
 paṭiviratehi saddhiṁ saṁsandanti samenti kāmesumicchācārā paṭiviratā
 kāmesumicchācārā paṭiviratehi saddhiṁ saṁsandanti samenti musāvādā
 paṭiviratā musāvādā paṭiviratehi saddhiṁ saṁsandanti samenti
 surāmerayamajjapamādaṭṭhānā paṭiviratā surāmerayamajjapamādaṭṭhānā
 paṭiviratehi saddhiṁ saṁsandanti samentīti. Tatiyaṁ.
      [395] Sāvatthiyaṁ viharati ... Tatra kho bhagavā ... Dhātusova
 bhikkhave sattā saṁsandanti samenti pāṇātipātino pāṇātipātīhi
-------------------------------------------------
[page 200]
 Saddhiṁ saṁsandanti samenti adinnādāyino adinnādāyīhi saddhiṁ
 saṁsandanti samenti kāmesumicchācārino kāmesumicchācārīhi saddhiṁ
 saṁsandanti samenti musāvādino musāvādīhi saddhiṁ saṁsandanti samenti
 pisuṇavācā pisuṇavācehi saddhiṁ saṁsandanti samenti pharusavācā
 pharusavācehi saddhiṁ saṁsandanti samenti samphappalāpino
 samphappalāpīhi saddhiṁ saṁsandanti samenti.
      [396] Pāṇātipātā paṭiviratā ... Adinnādānā paṭiviratā ...
 Kāmesumicchācārā paṭiviratā ... Musāvādā paṭiviratā ... Pisuṇāya
 vācāya paṭiviratā pisuṇāya vācāya paṭiviratehi saddhiṁ saṁsandanti
 samenti pharusāya vācāya paṭiviratā pharusāya vācāya paṭiviratehi
 saddhiṁ saṁsandanti samenti samphappalāpā paṭiviratā samphappalāpā
 paṭiviratehi saddhiṁ saṁsandanti samentīti. Catutthaṁ.
      [397] Sāvatthiyaṁ viharati ... Tatra kho bhagavā ... Dhātusova
 bhikkhave sattā saṁsandanti samenti pāṇātipātino pāṇātipātīhi
 saddhiṁ saṁsandanti samenti adinnādāyino ... Kāmesumicchācārino ...
 Musāvādino ... Pisuṇavācā ... Pharusavācā ... Samphappalāpino
 samphappalāpīhi saddhiṁ saṁsandanti samenti abhijjhāluno abhijjhālūhi
 saddhiṁ saṁsandanti samenti byāpannacittā byāpannacittehi saddhiṁ
 saṁsandanti samenti micchādiṭṭhikā micchādiṭṭhikehi saddhiṁ saṁsandanti
 samenti.
-------------------------------------------------
[page 201]
      [398] Pāṇātipātā paṭiviratā pāṇātipātā paṭiviratehi saddhiṁ
 saṁsandanti samenti adinnādānā paṭiviratā ... Kāmesumicchācārā
 paṭiviratā ... Pisuṇāya vācāya ... Pharusāya vācāya ... Samphappalāpā
 paṭiviratā samphappalāpā paṭiviratehi saddhiṁ saṁsandanti samenti
 anabhijjhāluno anabhijjhālūhi saddhiṁ saṁsandanti samenti abyāpannacittā
 abyāpannacittehi saddhiṁ saṁsandanti samenti sammādiṭṭhikā
 sammādiṭṭhikehi saddhiṁ saṁsandanti samentīti. Pañcamaṁ.
      [399] Sāvatthiyaṁ viharati ... Tatra kho bhagavā ... Dhātusova
 bhikkhave sattā saṁsandanti samenti micchādiṭṭhikā micchādiṭṭhikehi
 saddhiṁ saṁsandanti samenti micchāsaṅkappā ... Micchāvācā ...
 Micchākammantā ... Micchāājīvā ... Micchāvāyāmā ...
 Micchāsatino ... Micchāsamādhino micchāsamādhīhi saddhiṁ saṁsandanti samenti.
      [400] Sammādiṭṭhikā sammādiṭṭhikehi saddhiṁ saṁsandanti samenti
 sammāsaṅkappā ... Sammāvācā ... Sammākammantā ... Sammā-
 ājīvā ... Sammāvāyāmā ... Sammāsatino ... Sammāsamādhino
 sammāsamādhīhi saddhiṁ saṁsandanti samentīti. Chaṭṭhaṁ.
      [401] Sāvatthiyaṁ viharati ... Tatra kho bhagavā ... Dhātusova
 bhikkhave sattā saṁsandanti samenti micchādiṭṭhikā micchādiṭṭhikehi
 saddhiṁ saṁsandanti samenti micchāsaṅkappā ... Micchāvācā ...
 Micchākammantā ... Micchāājīvā ... Micchāvāyāmā ...
 Micchāsatino < PTS. S II , 169 >...
-------------------------------------------------
[page 202]
 Micchāsamādhino micchāsamādhīhi saddhiṁ saṁsandanti samenti micchāñāṇino
 micchāñāṇīhi saddhiṁ saṁsandanti samenti micchāvimuttino
 micchāvimuttīhi saddhiṁ saṁsandanti samenti.
      [402] Sammādiṭṭhikā sammādiṭṭhikehi saddhiṁ saṁsandanti samenti
 sammāsaṅkappā ... Sammāvācā ... Sammākammantā ... Sammā-
 ājīvā ... Sammāvāyāmā ... Sammāsatino ... Sammāsamādhino ...
 Sammāñāṇino sammāñāṇīhi saddhiṁ saṁsandanti samenti sammāvimuttino
 sammāvimuttīhi saddhiṁ saṁsandanti samentīti. Sattamaṁ. [sabbattha
 atītānāgatapaccuppannaṁ kātabbaṁ].
                   Sattannaṁ suttantānaṁ uddānaṁ
          asamāhitañca 1- dussīlaṁ 2- pañcasikkhāpadāni ca
          sattakammapathā vuttā dasakammapathena ca
          chaṭṭhaṁ aṭṭhaṅgiko vutto dasahi aṅgehi 3- ca 4- sattamaṁ.
                    Dasakammapathavaggo tatiyo.
                      -------------

  *  *  *  *  *  *
  Footnote:1 Ma. Yu. casaddo natthi. 2 Yu. dussīlyaṁ. 3 Ma. Yu. dasaṅgena. 4 Po. pana.
-------------------------------------------------
[page 203]
                     Catutthavaggo catuttho
      [403] Ekaṁ samayaṁ bhagavā sāvatthiyaṁ viharati jetavane
 anāthapiṇḍikassa ārāme. Catasso imā bhikkhave dhātuyo.
 Katamā catasso. Paṭhavīdhātu āpodhātu tejodhātu vāyodhātu.
 Imā < PTS. S II , 170 >kho bhikkhave catasso dhātuyoti. Paṭhamaṁ.
      [404] Pubbeva me bhikkhave sambodhā anabhisambuddhassa
 bodhisattasseva sato etadahosi ko nu kho paṭhavīdhātuyā assādo
 ko ādīnavo kiṁ nissaraṇaṁ ko āpodhātuyā assādo ko
 ādīnavo kiṁ nissaraṇaṁ ko tejodhātuyā assādo ko ādīnavo
 kiṁ nissaraṇaṁ ko vāyodhātuyā assādo ko ādīnavo kiṁ
 nissaraṇanti. Tassa mayhaṁ bhikkhave etadahosi yaṁ kho paṭhavīdhātuṁ
 paṭicca uppajjati sukhaṁ somanassaṁ ayaṁ paṭhavīdhātuyā assādo yaṁ
 paṭhavīdhātu 1- aniccā dukkhā vipariṇāmadhammā ayaṁ paṭhavīdhātuyā ādīnavo
 yo 2- paṭhavīdhātuyā chandarāgavinayo chandarāgappahānaṁ idaṁ paṭhavīdhātuyā
 nissaraṇaṁ. Yaṁ āpodhātuṁ paṭicca ... Yaṁ tejodhātuṁ paṭicca ... Yaṁ
 vāyodhātuṁ paṭicca uppajjati sukhaṁ somanassaṁ ayaṁ vāyodhātuyā
 assādo yaṁ vāyodhātu aniccā dukkhā vipariṇāmadhammā ayaṁ
 vāyodhātuyā ādīnavo yo 2- vāyodhātuyā chandarāgavinayo
 chandarāgappahānaṁ idaṁ vāyodhātuyā nissaraṇaṁ 3-.

  *  *  *  *  *  *
  Footnote:1 Yu. paṭhavīdhātuyā. evamuparipi. 2 Yu. yaṁ. 3 Po. itisaddo dissati.
-------------------------------------------------
[page 204]
      [405] Yāvakīvañcāhaṁ bhikkhave imāsaṁ catunnaṁ dhātūnaṁ evaṁ
 assādañca assādato ādīnavañca ādīnavato nissaraṇañca nissaraṇato
 yathābhūtaṁ nābbhaññāsiṁ neva tāvāhaṁ bhikkhave sadevake loke
 samārake sabrahmake sassamaṇabrāhmaṇiyā pajāya sadevamanussāya
 anuttaraṁ sammāsambodhiṁ abhisambuddho 1- paccaññāsiṁ. Yato ca khvāhaṁ
 bhikkhave imāsaṁ catunnaṁ dhātūnaṁ evaṁ assādañca assādato
 ādīnavañca ādīnavato nissaraṇañca nissaraṇato yathābhūtaṁ abbhaññāsiṁ
 athāhaṁ bhikkhave sadevake loke samārake sabrahmake
 sassamaṇabrāhmaṇiyā pajāya sadevamanussāya < PTS. S II , 171 >anuttaraṁ sammāsambodhiṁ
 abhisambuddho 2- paccaññāsiṁ. Ñāṇañca pana me dassanaṁ udapādi
 akuppā me vimutti 3- ayamantimā jāti natthidāni punabbhavoti. Dutiyaṁ.
      [406] Sāvatthiyaṁ viharati ... Tatra kho bhagavā ... Paṭhavīdhātuyāhaṁ
 bhikkhave assādapariyesanaṁ acariṁ yo paṭhavīdhātuyā assādo
 tadajjhagamaṁ yāvatā paṭhavīdhātuyā assādo paññāya me so
 sudiṭṭho. Paṭhavīdhātuyāhaṁ bhikkhave ādīnavapariyesanaṁ acariṁ yo
 paṭhavīdhātuyā ādīnavo tadajjhagamaṁ yāvatā paṭhavīdhātuyā ādīnavo
 paññāya me so sudiṭṭho. Paṭhavīdhātuyāhaṁ bhikkhave nissaraṇapariyesanaṁ
 acariṁ yaṁ paṭhavīdhātuyā nissaraṇaṁ tadajjhagamanaṁ yāvatā
 paṭhavīdhātuyā nissaraṇaṁ paññāya me taṁ sudiṭṭhaṁ. Āpodhātuyāhaṁ
 bhikkhave .pe. Tejodhātuyāhaṁ bhikkhave ... Vāyodhātuyāhaṁ bhikkhave

  *  *  *  *  *  *
  Footnote:1-2 Po. Ma. Yu. abhisambuddhoti. evamuparipi. 3 Yu. cetovimutti.
-------------------------------------------------
[page 205]
 Assādapariyesanaṁ acariṁ yo vāyodhātuyā assādo tadajjhagamaṁ
 yāvatā vāyodhātuyā assādo paññāya me so sudiṭṭho.
 Vāyodhātuyāhaṁ bhikkhave ādīnavapariyesanaṁ acariṁ yo vāyodhātuyā
 ādīnavo tadajjhagamaṁ yāvatā vāyodhātuyā ādīnavo paññāya
 me so sudiṭṭho. Vāyodhātuyāhaṁ bhikkhave nissaraṇapariyesanaṁ acariṁ
 yaṁ vāyodhātuyā nissaraṇaṁ tadajjhagamaṁ yāvatā vāyodhātuyā nissaraṇaṁ
 paññāya me taṁ sudiṭṭhaṁ.
      [407] Yāvakīvañcāhaṁ bhikkhave imāsaṁ catunnaṁ dhātūnaṁ assādañca
 assādato ādīnavañca < PTS. S II , 172 >ādīnavato nissaraṇañca nissaraṇato yathābhūtaṁ
 na abbhaññāsiṁ neva tāvāhaṁ bhikkhave sadevake loke samārake
 sabrahmake sassamaṇabrāhmaṇiyā pajāya sadevamanussāya anuttaraṁ
 sammāsambodhiṁ abhisambuddho paccaññāsiṁ. Yato ca khvāhaṁ bhikkhave
 imāsaṁ catunnaṁ dhātūnaṁ assādañca assādato ādīnavañca ādīnavato
 nissaraṇañca nissaraṇato yathābhūtaṁ abbhaññāsiṁ athāhaṁ bhikkhave
 sadevake loke samārake sabrahmake sassamaṇabrāhmaṇiyā pajāya
 sadevamanussāya anuttaraṁ sammāsambodhiṁ abhisambuddho paccaññāsiṁ.
 Ñāṇañca pana me dassanaṁ udapādi akuppā me vimutti ayamantimā
 jāti natthidāni punabbhavoti. Tatiyaṁ.
      [408] Sāvatthiyaṁ viharati ... Tatra kho bhagavā ... No cedaṁ
 bhikkhave paṭhavīdhātuyā assādo abhavissa nayidaṁ sattā paṭhavīdhātuyā
-------------------------------------------------
[page 206]
 Sārajjeyyuṁ. Yasmā ca kho bhikkhave atthi paṭhavīdhātuyā assādo
 tasmā sattā paṭhavīdhātuyā sārajjanti. No cedaṁ bhikkhave paṭhavīdhātuyā
 ādīnavo abhavissa nayidaṁ sattā paṭhavīdhātuyā nibbindeyyuṁ.
 Yasmā ca kho bhikkhave atthi paṭhavīdhātuyā ādīnavo tasmā sattā
 paṭhavīdhātuyā nibbindanti. No cedaṁ bhikkhave paṭhavīdhātuyā nissaraṇaṁ
 abhavissa nayidaṁ sattā paṭhavīdhātuyā nissareyyuṁ. Yasmā ca kho
 bhikkhave atthi paṭhavīdhātuyā nissaraṇaṁ tasmā sattā paṭhavīdhātuyā
 nissaranti. No cedaṁ bhikkhave āpodhātuyā assādo abhavissa ...
 No cedaṁ bhikkhave tejodhātuyā ... No cedaṁ bhikkhave vāyodhātuyā
 assādo abhavissa nayidaṁ sattā vāyodhātuyā sārajjeyyuṁ. Yasmā
 ca kho < PTS. S II , 173 >bhikkhave atthi vāyodhātuyā assādo tasmā sattā
 vāyodhātuyā sārajjanti. No cedaṁ bhikkhave vāyodhātuyā ādīnavo
 abhavissa nayidaṁ sattā vāyodhātuyā nibbindeyyuṁ. Yasmā ca kho
 bhikkhave atthi vāyodhātuyā ādīnavo tasmā sattā vāyodhātuyā
 nibbindanti. No cedaṁ bhikkhave vāyodhātuyā nissaraṇaṁ abhavissa
 nayidaṁ sattā vāyodhātuyā nissareyyuṁ. Yasmā ca kho bhikkhave atthi
 vāyodhātuyā nissaraṇaṁ tasmā sattā vāyodhātuyā nissaranti.
      [409] Yāvakīvañcime bhikkhave sattā imāsaṁ catunnaṁ dhātūnaṁ
 assādañca assādato ādīnavañca ādīnavato nissaraṇañca nissaraṇato
 yathābhūtaṁ na abbhaññaṁsu neva tāvime bhikkhave sattā sadevakā
-------------------------------------------------
[page 207]
 Lokā samārakā sabrahmakā sassamaṇabrāhmaṇī pajā sadevamanussā 1-
 nissaṭā visaṁyuttā vippamuttā vimariyādikatena cetasā vihariṁsu.
 Yato ca khvime 2- bhikkhave sattā imāsaṁ catunnaṁ dhātūnaṁ assādañca
 assādato ādīnavañca ādīnavato nissaraṇañca nissaraṇato yathābhūtaṁ
 abbhaññaṁsu atha khvime 2- bhikkhave sattā sadevakā lokā samārakā
 sabrahmakā sassamaṇabrāhmaṇī pajā sadevamanussā 1- nissaṭā visaṁyuttā
 vippamuttā vimariyādikatena cetasā viharantīti. Catutthaṁ.
      [410] Sāvatthiyaṁ viharati ... Tatra kho bhagavā ... Paṭhavīdhātuñca 3-
 hidaṁ bhikkhave ekantadukkhā abhavissa dukkhānupatitā dukkhāvakkantā
 anavakkantā sukhena nayidaṁ sattā paṭhavīdhātuyā sārajjeyyuṁ.
 Yasmā ca kho bhikkhave paṭhavīdhātu sukhānupatitā sukhāvakkantā
 anavakkantā dukkhena tasmā sattā paṭhavīdhātuyā sārajjanti.
 Āpodhātuñca hidaṁ bhikkhave ... Tejodhātuñca hidaṁ bhikkhave ...
 Vāyodhātuñca hidaṁ bhikkhave ekantadukkhā abhavissa dukkhānupatitā
 dukkhāvakkantā anavakkantā sukhena nayidaṁ sattā vāyodhātuyā
 sārajjeyyuṁ. Yasmā ca kho bhikkhave vāyodhātu sukhānupatitā
 sukhāvakkantā anavakkantā dukkhena tasmā sattā vāyodhātuyā
 sārajjanti.
      [411] Paṭhavīdhātuñca hidaṁ bhikkhave ekantasukhā abhavissa
 sukhānupatitā sukhāvakkantā anavakkantā dukkhena nayidaṁ sattā

  *  *  *  *  *  *
  Footnote:1 Ma. Yu. sassamaṇabrāhmaṇīyā pajāya sadevamanussāya. 2 Ma. Yu. imeti saddo
 natthi. 3 Po. Ma. Yu. ce. evamuparipi.
-------------------------------------------------
[page 208]
 Paṭhavīdhātuyā nibbindeyyuṁ. Yasmā ca kho bhikkhave paṭhavīdhātu dukkhā
 dukkhānupatitā dukkhāvakkantā anavakkantā sukhena tasmā sattā
 paṭhavīdhātuyā nibbindanti. Āpodhātuñca hidaṁ bhikkhave ...
 Tejodhātuñca hidaṁ bhikkhave ... Vāyodhātuñca hidaṁ bhikkhave ekantasukhā
 abhavissa sukhānupatitā sukhāvakkantā anavakkantā dukkhena nayidaṁ
 sattā vāyodhātuyā nibbindeyyuṁ. Yasmā ca kho bhikkhave vāyodhātu
 dukkhā dukkhānupatitā dukkhāvakkantā anavakkantā sukhena tasmā
 sattā vāyodhātuyā nibbindantīti. Pañcamaṁ.
      [412] Sāvatthiyaṁ viharati ... Tatra kho bhagavā ... Yo bhikkhave
 paṭhavīdhātuṁ abhinandati dukkhaṁ so abhinandati. Yo dukkhaṁ abhinandati
 aparimutto so dukkhasmāti vadāmi. Yo āpodhātuṁ abhinandati ...
 Yo tejodhātuṁ abhinandati ... Yo vāyodhātuṁ abhinandati dukkhaṁ so
 abhinandati. Yo dukkhaṁ abhinandati aparimutto so dukkhasmāti
 vadāmi.< PTS. S II , 175 >
      [413] Yo ca kho bhikkhave paṭhavīdhātuṁ na abhinandati dukkhaṁ
 so na abhinandati. Yo dukkhaṁ na abhinandati parimutto so
 dukkhasmāti vadāmi. Yo āpodhātuṁ ... Yo tejodhātuṁ ... Yo
 vāyodhātuṁ na abhinandati dukkhaṁ so na abhinandati. Yo dukkhaṁ
 na abhinandati parimutto so dukkhasmāti vadāmīti. Chaṭṭhaṁ.
      [414] Sāvatthiyaṁ viharati ... Tatra kho bhagavā ... Yo bhikkhave
-------------------------------------------------
[page 209]
 Paṭhavīdhātuyā uppādo ṭhiti abhinibbatti pātubhāvo dukkhasseso
 uppādo rogānaṁ ṭhiti jarāmaraṇassa pātubhāvo. Yo āpodhātuyā ...
 Yo tejodhātuyā ... Yo vāyodhātuyā uppādo ṭhiti abhinibbatti
 pātubhāvo dukkhasseso uppādo rogānaṁ ṭhiti jarāmaraṇassa
 pātubhāvo.
      [415] Yo ca kho bhikkhave paṭhavīdhātuyā nirodho vūpasamo atthaṅgamo
 dukkhasseso nirodho rogānaṁ vūpasamo jarāmaraṇassa atthaṅgamo.
 Yo āpodhātuyā nirodho ... Yo tejodhātuyā nirodho ...
 Yo vāyodhātuyā nirodho vūpasamo atthaṅgamo dukkhasseso nirodho
 rogānaṁ vūpasamo jarāmaraṇassa atthaṅgamoti. Sattamaṁ.
      [416] Sāvatthiyaṁ viharati ... Tatra kho bhagavā ... Catasso imā
 bhikkhave dhātuyo katamā catasso paṭhavīdhātu āpodhātu tejodhātu
 vāyodhātu. Ye hi keci bhikkhave samaṇā < PTS. S II , 176 >vā brāhmaṇā vā
 imāsaṁ catunnaṁ dhātūnaṁ assādañca ādīnavañca nissaraṇañca yathābhūtaṁ
 nappajānanti na mete bhikkhave samaṇā vā brāhmaṇā vā
 samaṇesu vā samaṇasammatā brāhmaṇesu vā brāhmaṇasammatā
 na ca pana te āyasmanto sāmaññatthaṁ vā brāhmaññatthaṁ vā
 diṭṭheva dhamme sayaṁ abhiññā sacchikatvā upasampajja viharanti.
      [417] Ye ca kho keci bhikkhave samaṇā vā brāhmaṇā vā
 imāsaṁ catunnaṁ dhātūnaṁ assādañca ādīnavañca nissaraṇañca yathābhūtaṁ
-------------------------------------------------
[page 210]
 Pajānanti te ca khome bhikkhave samaṇā vā brāhmaṇā vā samaṇesu
 ceva samaṇasammatā brāhmaṇesu ca brāhmaṇasammatā te ca
 panāyasmanto sāmaññatthañca brāhmaññatthañca diṭṭheva dhamme
 sayaṁ abhiññā sacchikatvā upasampajja viharantīti. Aṭṭhamaṁ.
      [418] Sāvatthiyaṁ viharati ... Tatra kho bhagavā ... Catasso imā
 bhikkhave dhātuyo katamā catasso paṭhavīdhātu āpodhātu tejodhātu
 vāyodhātu. Ye hi keci bhikkhave samaṇā vā brāhmaṇā vā
 imāsaṁ catunnaṁ dhātūnaṁ samudayañca atthaṅgamañca assādañca
 ādīnavañca nissaraṇañca yathābhūtaṁ nappajānanti [vitthāretabbaṁ]
 pajānanti ... Sayaṁ abhiññā sacchikatvā upasampajja viharantīti.
 Navamaṁ.
      [419] Sāvatthiyaṁ viharati ... Tatra kho bhagavā ... Ye hi keci
 bhikkhave samaṇā vā brāhmaṇā vā paṭhavīdhātuṁ nappajānanti paṭhavīdhātusamudayaṁ
 nappajānanti paṭhavīdhātunirodhaṁ < PTS. S II , 177 >nappajānanti paṭhavīdhātunirodhagāminiṁ
 paṭipadaṁ nappajānanti. Āpodhātuṁ nappajānanti .pe.
 Tejodhātuṁ nappajānanti ... Vāyodhātuṁ nappajānanti vāyodhātusamudayaṁ
 nappajānanti vāyodhātunirodhaṁ nappajānanti vāyodhātunirodhagāminiṁ
 paṭipadaṁ nappajānanti na mete bhikkhave samaṇā vā brāhmaṇā
 vā samaṇesu vā samaṇasammatā brāhmaṇesu vā brāhmaṇasammatā
 na ca pana te āyasmanto sāmaññatthaṁ vā brāhmaññatthaṁ vā
 diṭṭheva dhamme sayaṁ abhiññā sacchikatvā upasampajja viharanti.
-------------------------------------------------
[page 211]
      [420] Ye ca kho keci bhikkhave samaṇā vā brāhmaṇā vā
 paṭhavīdhātuṁ pajānanti paṭhavīdhātusamudayaṁ pajānanti paṭhavīdhātunirodhaṁ
 pajānanti paṭhavīdhātunirodhagāminiṁ paṭipadaṁ pajānanti. Āpodhātuṁ
 pajānanti .pe. Tejodhātuṁ pajānanti ... Vāyodhātuṁ pajānanti
 vāyodhātusamudayaṁ pajānanti vāyodhātunirodhaṁ pajānanti vāyodhātunirodhagāminiṁ
 paṭipadaṁ pajānanti te ca khome bhikkhave samaṇā
 vā brāhmaṇā vā samaṇesu ceva samaṇasammatā brāhmaṇesu
 ca brāhmaṇasammatā te ca panāyasmanto sāmaññatthañca
 brāhmaññatthañca diṭṭheva dhamme sayaṁ abhiññā sacchikatvā
 upasampajja viharantīti. Dasamaṁ.
                    Catutthavaggo catuttho.
                   Catutthassa vaggassa uddānaṁ
          catasso pubbe acari 1- no cedaṁ 2- dukkhena ca
          abhinandanañca uppādaṁ 3- tayo samaṇabrāhmaṇāti.
                   Dhātusaṁyuttaṁ dutiyaṁ samattaṁ.
                        --------

  *  *  *  *  *  *
  Footnote:1 Ma. Yu. acariṁ. 2 ma nocedaṁ ca. Yu. yo no cedaṁ. 3 Ma. Yu. uppādo.
-------------------------------------------------
[page 212]
                       Anamataggasaṁyuttaṁ
                         ------
                      paṭhamavaggo paṭhamo
      [421] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho .pe. Etadavoca
 anamataggoyaṁ bhikkhave saṁsāro pubbā koṭi na paññāyati avijjānīvaraṇānaṁ
 sattānaṁ taṇhāsaññojanānaṁ sandhāvataṁ saṁsarataṁ.
      [422] Seyyathāpi bhikkhave puriso yaṁ imasmiṁ jambūdīpe
 tiṇakaṭṭhasākhāpalāsaṁ tacchetvā ekajjhaṁ saṁhareyya ekajjhaṁ saṁharitvā
 caturaṅgulaṁ caturaṅgulaṁ ghaṭikaṁ karitvā nikkhipeyya ayaṁ me mātā
 tassā me mātu ayaṁ mātāti. Apariyādinnā ca bhikkhave tassa
 purisassa mātu mātaro assu atha imasmiṁ jambūdīpe tiṇakaṭṭhasākhāpalāsaṁ
 parikkhayaṁ pariyādānaṁ gaccheyya taṁ kissa hetu
 anamataggoyaṁ bhikkhave saṁsāro pubbā koṭi na paññāyati
 avijjānīvaraṇānaṁ sattānaṁ taṇhāsaññojanānaṁ sandhāvataṁ saṁsarataṁ evaṁ
 dīgharattaṁ kho 1- bhikkhave dukkhaṁ paccanubhūtaṁ tippaṁ paccanubhūtaṁ byasanaṁ
 paccanubhūtaṁ kaṭasī 2- vaḍḍhitā. Yāvañcidaṁ bhikkhave alameva sabbasaṅkhāresu
 nibbindituṁ < PTS. S II , 179 >alaṁ virajjituṁ alaṁ vimuccitunti. Paṭhamaṁ.
      [423] Sāvatthiyaṁ viharati ... Tatra kho bhagavā ... Anamataggoyaṁ

  *  *  *  *  *  *
  Footnote:1 Ma. Yu. vo. evamuparipi. 2 Po. Yu. kaṭasi.
-------------------------------------------------
[page 213]
 Bhikkhave saṁsāro pubbā koṭi na paññāyati avijjānīvaraṇānaṁ
 sattānaṁ taṇhāsaññojanānaṁ sandhāvataṁ saṁsarataṁ.
      [424] Seyyathāpi bhikkhave puriso imaṁ mahāpaṭhaviṁ kolaṭṭhimattaṁ
 kolaṭṭhimattaṁ guḷikaṁ 1- karitvā nikkhipeyya ayaṁ [2]- me pitā tassa
 me pitu ayaṁ pitāti. Apariyādinnā ca bhikkhave tassa purisassa
 pitu pitaro assu athāyaṁ mahāpaṭhavī parikkhayaṁ pariyādānaṁ gaccheyya
 taṁ kissa hetu anamataggoyaṁ bhikkhave saṁsāro pubbā koṭi na
 paññāyati avijjānīvaraṇānaṁ sattānaṁ taṇhāsaññojanānaṁ sandhāvataṁ
 saṁsarataṁ evaṁ dīgharattaṁ kho bhikkhave dukkhaṁ paccanubhūtaṁ tippaṁ paccanubhūtaṁ
 byasanaṁ paccanubhūtaṁ kaṭasī vaḍḍhitā. Yāvañcidaṁ bhikkhave alameva
 sabbasaṅkhāresu nibbindituṁ alaṁ virajjituṁ alaṁ vimuccitunti. Dutiyaṁ.
      [425] Sāvatthiyaṁ viharati ... Tatra kho bhagavā ... Anamataggoyaṁ
 bhikkhave saṁsāro .pe. Taṁ kiṁ maññatha bhikkhave katamaṁ nu kho
 bahutaraṁ yaṁ vā vo iminā dīghena addhunā sandhāvataṁ saṁsarataṁ
 amanāpasampayogā manāpavippayogā kandantānaṁ rodantānaṁ assu
 pasandaṁ paggharitaṁ yaṁ vā catūsu mahāsamuddesu udakanti. Yathā
 kho mayaṁ bhante < PTS. S II , 180 >bhagavatā dhammaṁ desitaṁ ājānāma etadeva bhante
 bahutaraṁ yaṁ no iminā dīghena addhunā sandhāvataṁ saṁsarataṁ amanāpasampayogā
 manāpavippayogā kandantānaṁ rodantānaṁ assu pasandaṁ
 paggharitaṁ na tveva catūsu mahāsamuddesu udakanti.

  *  *  *  *  *  *
  Footnote:1 Ma. Yu. mattikāguḷikaṁ. 2 Yu. kho.
-------------------------------------------------
[page 214]
      [426] Sādhu sādhu bhikkhave sādhu kho me tumhe bhikkhave
 evaṁ dhammaṁ desitaṁ ājānātha etadeva bhikkhave bahutaraṁ yaṁ vo
 iminā dīghena addhunā sandhāvataṁ saṁsarataṁ amanāpasampayogā
 manāpavippayogā kandantānaṁ rodantānaṁ assu pasandaṁ paggharitaṁ na
 tveva catūsu mahāsamuddesu udakaṁ. Dīgharattaṁ vo bhikkhave mātumaraṇaṁ
 paccanubhūtaṁ tesaṁ vo mātumaraṇaṁ paccanubhontānaṁ amanāpasampayogā
 manāpavippayogā kandantānaṁ rodantānaṁ assu pasandaṁ paggharitaṁ na
 tveva catūsu mahāsamuddesu udakaṁ. Dīgharattaṁ vo bhikkhave pitumaraṇaṁ
 paccanubhūtaṁ ... Bhātumaraṇaṁ paccanubhūtaṁ ... Bhaginimaraṇaṁ paccanubhūtaṁ ...
 Puttamaraṇaṁ paccanubhūtaṁ ... Dhītumaraṇaṁ paccanubhūtaṁ ... Ñātibyasanaṁ paccanubhūtaṁ ...
 Bhogabyasanaṁ paccanubhūtaṁ ... Dīgharattaṁ vo bhikkhave rogabyasanaṁ
 paccanubhūtaṁ tesaṁ vo rogabyasanaṁ paccanubhontānaṁ amanāpasampayogā
 manāpavippayogā kandantānaṁ rodantānaṁ assu pasandaṁ paggharitaṁ na
 tveva catūsu mahāsamuddesu udakaṁ taṁ kissa hetu anamataggoyaṁ
 bhikkhave saṁsāro .pe. Yāvañcidaṁ bhikkhave alameva sabbasaṅkhāresu
 nibbindituṁ alaṁ virajjituṁ alaṁ vimuccitunti. Tatiyaṁ.
      [427] Sāvatthiyaṁ viharati ... Tatra kho bhagavā ... Anamataggoyaṁ
 bhikkhave saṁsāro .pe. Taṁ kiṁ maññatha bhikkhave katamaṁ < PTS. S II , 181 >nu kho
 bahutaraṁ yaṁ vā vo iminā dīghena addhunā sandhāvataṁ saṁsarataṁ mātu
 thaññaṁ pītaṁ yaṁ vā catūsu mahāsamuddesu udakanti. Yathā kho
-------------------------------------------------
[page 215]
 Mayaṁ bhante bhagavatā dhammaṁ desitaṁ ājānāma etadeva bhante
 bahutaraṁ yaṁ no iminā dīghena addhunā sandhāvataṁ saṁsarataṁ mātu
 thaññaṁ pītaṁ na tveva catūsu mahāsamuddesu udakanti.
      [428] Sādhu sādhu bhikkhave sādhu kho me tumhe bhikkhave
 evaṁ dhammaṁ desitaṁ ājānātha etadeva bhikkhave bahutaraṁ yaṁ vo
 iminā dīghena addhunā sandhāvataṁ saṁsarataṁ mātu thaññaṁ pītaṁ na
 tveva catūsu mahāsamuddesu udakaṁ taṁ kissa hetu anamataggoyaṁ
 bhikkhave saṁsāro .pe. Alaṁ vimuccitunti. Catutthaṁ.
      [429] Sāvatthiyaṁ viharati ... Atha kho aññataro bhikkhu yena
 bhagavā tenupasaṅkami upasaṅkamitvā .pe. Ekamantaṁ nisinno
 kho so bhikkhu bhagavantaṁ etadavoca kīvadīgho nu kho bhante
 kappoti. Dīgho kho bhikkhu kappo so na sukaro saṅkhātuṁ
 ettakāni vassāni iti vā ettakāni vassasatāni iti vā
 ettakāni vassasahassāni iti vā ettakāni vassasatasahassāni
 iti vāti. Sakkā pana bhante upamā 1- kātunti.
      [430] Sakkā bhikkhūti bhagavā avoca seyyathāpi bhikkhu mahāselo
 pabbato yojanaṁ āyāmena yojanaṁ vitthārena yojanaṁ ubbedhena
 acchiddo asusiro ekaghano tamenaṁ puriso vassasatassa vassasatassa
 accayena kāsikena vatthena sakiṁ sakiṁ parimajjeyya khippataraṁ kho
 so bhikkhu mahāselo pabbato iminā upakkamena parikkhayaṁ pariyādānaṁ

  *  *  *  *  *  *
  Footnote:1 Ma. upamaṁ. evamuparipi.
-------------------------------------------------
[page 216]
 Gaccheyya na tveva < PTS. S II , 182 >kappo evaṁ dīgho kho 1- bhikkhu kappo.
 Evaṁ dīghānaṁ kho bhikkhu kappānaṁ neko kappo saṁsito nekaṁ
 kappasataṁ saṁsitaṁ nekaṁ kappasahassaṁ saṁsitaṁ nekaṁ kappasatasahassaṁ
 saṁsitaṁ taṁ kissa hetu anamataggoyaṁ bhikkhu saṁsāro .pe.
 Yāvañcidaṁ bhikkhu alameva sabbasaṅkhāresu nibbindituṁ alaṁ virajjituṁ
 alaṁ vimuccitunti. Pañcamaṁ.
      [431] Sāvatthiyaṁ viharati ... Atha kho aññataro bhikkhu yena
 bhagavā .pe. Ekamantaṁ nisinno kho so bhikkhu bhagavantaṁ etadavoca
 kīvadīgho nu kho bhante kappoti. Dīgho kho bhikkhu kappo
 so na sukaro saṅkhātuṁ ettakāni vassāni iti vā .pe.
 Ettakāni vassasatasahassāni iti vāti. Sakkā pana bhante
 upamā kātunti.
      [432] Sakkā bhikkhūti bhagavā avoca seyyathāpi bhikkhu āyasaṁ
 nagaraṁ yojanaṁ āyāmena yojanaṁ vitthārena yojanaṁ ubbedhena puṇṇaṁ
 sāsapānaṁ guḷikābandhaṁ 2- tato puriso vassasatassa vassasatassa accayena
 ekamekaṁ sāsapaṁ uddhareyya khippataraṁ kho so bhikkhu mahāsāsaparāsi
 iminā upakkamena parikkhayaṁ pariyādānaṁ gaccheyya na tveva kappo
 evaṁ dīgho kho bhikkhu kappo. Evaṁ dīghānaṁ kho bhikkhu kappānaṁ neko
 kappo saṁsito nekaṁ kappasataṁ saṁsitaṁ nekaṁ kappasahassaṁ saṁsitaṁ
 nekaṁ kappasatasahassaṁ saṁsitaṁ taṁ kissa hetu anamataggoyaṁ bhikkhu

  *  *  *  *  *  *
  Footnote:1 Ma. Yu. khosaddo natthi. 2 Ma. guḷikābaddhaṁ. Yu. cuḷikābaddhaṁ.
-------------------------------------------------
[page 217]
 Saṁsāro .pe. Alaṁ vimuccitunti. < PTS. S II , 183 >Chaṭṭhaṁ.
      [433] Sāvatthiyaṁ viharati ... Atha kho sambahulā bhikkhū yena
 bhagavā .pe. Ekamantaṁ nisinnā kho te bhikkhū bhagavantaṁ etadavocuṁ
 kīvabahukā nu kho bhante kappā abbhatītā atikkantāti. Bahukā
 kho bhikkhave kappā abbhatītā atikkantā te na sukarā saṅkhātuṁ
 ettakā kappā iti vā ettakāni kappasatāni iti vā
 ettakāni kappasahassāni iti vā ettakāni kappasatasahassāni
 iti vāti. Sakkā pana bhante upamā kātunti.
      [434] Sakkā bhikkhaveti bhagavā avoca idhassu bhikkhave
 cattāro sāvakā vassasatāyukā vassasatajīvino te ce 1- divase
 divase kappasatasahassaṁ kappasatasahassaṁ anussareyyuṁ. Ananussaritāva 2-
 bhikkhave tehi kappā assu. Atha kho me 3- cattāro sāvakā
 vassasatāyukā vassasatajīvino vassasatassa vassasatassa accayena kālaṁ
 kareyyuṁ. Evaṁ bahukā kho bhikkhave kappā abbhatītā atikkantā
 te na sukarā saṅkhātuṁ ettakā kappā iti vā ettakāni
 kappasatāni iti vā ettakāni kappasahassāni iti vā ettakāni
 kappasatasahassāni iti vā 4- taṁ kissa hetu anamataggoyaṁ bhikkhave
 saṁsāro .pe. Alaṁ vimuccitunti. Sattamaṁ.
      [435] Ekaṁ samayaṁ bhagavā rājagahe viharati veḷuvane kalandakanivāpe.
 Atha kho aññataro brāhmaṇo yena bhagavā tenupasaṅkami

  *  *  *  *  *  *
  Footnote:1 Ma. Yu. cesaddo natthi. 2 Yu. anussaritāva. 3 Ma. atha kho te.
 Yu. atha te. 4 Ma. vāti.
-------------------------------------------------
[page 218]
 Upasaṅkamitvā bhagavatā saddhiṁ sammodi sammodanīyaṁ kathaṁ sārāṇīyaṁ
 vītisāretvā ekamantaṁ nisīdi. Ekamantaṁ nisinno kho so
 brāhmaṇo bhagavantaṁ etadavoca kīvabahukā nu kho bho gotama
 kappā abbhatītā atikkantāti. Bahukā kho brāhmaṇa kappā
 abbhatītā atikkantā te na sukarā saṅkhātuṁ ettakā kappā
 iti vā ettakāni kappasatāni iti vā ettakāni kappasahassāni
 iti vā ettakāni kappasatasahassāni iti vāti.
 Sakkā pana bho gotama upamā kātunti.
      [436] Sakkā brāhmaṇāti bhagavā avoca seyyathāpi brāhmaṇa
 yato cāyaṁ gaṅgānadī pahoti yattha ca mahāsamuddaṁ appeti yā
 etasmiṁ 1- antare vālikā sā na sukarā saṅkhātuṁ ettakā vālikā
 iti vā ettakāni vālikasatāni iti vā ettakāni vālikasahassāni
 iti vā ettakāni vālikasatasahassāni iti vā 2-.
 Tato bahutarā kho brāhmaṇa kappā abbhatītā atikkantā te
 na sukarā saṅkhātuṁ ettakā kappā iti vā ettakāni kappasatāni
 iti vā ettakāni kappasahassāni iti vā ettakāni
 kappasatasahassāni iti vā taṁ kissa hetu anamataggoyaṁ brāhmaṇa
 saṁsāro pubbā koṭi na paññāyati avijjānīvaraṇānaṁ sattānaṁ
 taṇhāsaññojanānaṁ sandhāvataṁ saṁsarataṁ evaṁ dīgharattaṁ kho brāhmaṇa
 dukkhaṁ paccanubhūtaṁ tippaṁ paccanubhūtaṁ byasanaṁ paccanubhūtaṁ kaṭasī vaḍḍhitā.

  *  *  *  *  *  *
  Footnote:1 Yu. yā ca tasmiṁ. 2 Ma. vāti.
-------------------------------------------------
[page 219]
 Yāvañcidaṁ brāhmaṇa alameva sabbasaṅkhāresu nibbindituṁ alaṁ virajjituṁ
 alaṁ vimuccitunti.
      [437] Evaṁ vutte so brāhmaṇo bhagavantaṁ etadavoca
 abhikkantaṁ bho gotama abhikkantaṁ bho gotama upāsakaṁ maṁ bhavaṁ
 gotamo dhāretu ajjatagge pāṇupetaṁ saraṇaṅgatanti. Aṭṭhamaṁ.
      [438] Sāvatthiyaṁ viharati ... Tatra kho bhagavā ... Anamataggoyaṁ
 bhikkhave saṁsāro pubbā koṭi na paññāyati avijjānīvaraṇānaṁ
 sattānaṁ taṇhāsaññojanānaṁ sandhāvataṁ saṁsarataṁ .pe.
      [439] Seyyathāpi bhikkhave daṇḍo uparivehāsaṁ khitto sakimpi
 mūlena nipatati sakimpi majjhena < PTS. S II , 185 >nipatati sakimpi aggena 1- nipatati
 evameva kho bhikkhave avijjānīvaraṇā sattā taṇhāsaññojanā
 sandhāvantā saṁsarantā sakimpi asmā lokā paraṁ lokaṁ gacchanti
 sakimpi parasmā lokā imaṁ lokaṁ āgacchanti taṁ kissa hetu
 anamataggoyaṁ bhikkhave saṁsāro .pe. Alaṁ vimuccitunti. Navamaṁ.
      [440] Ekaṁ samayaṁ bhagavā rājagahe viharati gijjhakūṭe pabbate.
 Tatra kho bhagavā bhikkhū āmantesi bhikkhavoti. Bhadanteti te
 bhikkhū bhagavato paccassosuṁ.
      [441] Bhagavā etadavoca anamataggoyaṁ bhikkhave saṁsāro .pe.
 Ekassa puggalassa bhikkhave kappaṁ sandhāvato saṁsarato siyā evaṁ
 mahā aṭṭhikaṅkalo aṭṭhipuñjo aṭṭhirāsi yathāyaṁ vepullo pabbato

  *  *  *  *  *  *
  Footnote:1 Ma. antena.
-------------------------------------------------
[page 220]
 Sace saṁhārako assa sambhatañca na vinasseyya taṁ kissa hetu
 anamataggoyaṁ bhikkhave saṁsāro .pe. Alaṁ vimuccitunti.
      [442] Idamavoca bhagavā idaṁ vatvāna sugato athāparaṁ
 etadavoca satthā
          ekassekena kappena puggalassaṭṭhisañcayo
          siyā pabbatasamo rāsi iti vuttaṁ mahesinā
          so kho panāyaṁ akkhāto vepullo pabbato mahā
          uttaro gijjhakūṭassa magadhānaṁ giribbaje 1-
          yato ca ariyasaccāni sammappaññāya passati
          dukkhaṁ dukkhasamuppādaṁ dukkhassa ca atikkamaṁ
          ariyañcaṭṭhaṅgikaṁ maggaṁ dukkhūpasamagāminaṁ
          sattakkhattuparamaṁ 2- sandhāvitvāna puggalo
          dukkhassantakaro hoti sabbasaññojanakkhayāti. Dasamaṁ.
                     Paṭhamavaggo paṭhamo.
                        Tassa uddānaṁ
          tiṇakaṭṭhañca paṭhavī assu khīrañca pabbataṁ
          sāsapā sāvako gaṅgā daṇḍo ca puggalena cāti.
                        ---------

  *  *  *  *  *  *
  Footnote:1 Yu. giribbajo. 2 Ma. Yu. sasattakkhattuṁ paramaṁ.
-------------------------------------------------
[page 221]
                      Dutiyavaggo dutiyo
      [443] Ekaṁ samayaṁ bhagavā sāvatthiyaṁ viharati .pe. Tatra
 kho bhagavā ... Anamataggoyaṁ bhikkhave saṁsāro pubbā koṭi na
 paññāyati avijjānīvaraṇānaṁ sattānaṁ taṇhāsaññojanānaṁ sandhāvataṁ
 saṁsarataṁ. Yaṁ bhikkhave passeyyātha duggataṁ durupetaṁ niṭṭhamettha
 gantabbaṁ amhehi 1- evarūpaṁ paccanubhūtaṁ iminā dīghena addhunāti
 taṁ kissa hetu anamataggoyaṁ bhikkhave saṁsāro .pe. Alaṁ
 vimuccitunti. Paṭhamaṁ.
      [444] Sāvatthiyaṁ viharati ... Tatra kho bhagavā ... < PTS. S II , 187 >Anamataggoyaṁ
 bhikkhave saṁsāro ... Yaṁ bhikkhave passeyyātha sukhitaṁ susajjitaṁ niṭṭhamettha
 gantabbaṁ amhehi 1- evarūpaṁ paccanubhūtaṁ iminā dīghena addhunāti
 taṁ kissa hetu anamataggoyaṁ bhikkhave saṁsāro pubbā koṭi na
 paññāyati .pe. Alaṁ vimuccitunti. Dutiyaṁ.
      [445] Rājagahe viharati veḷuvane ... Atha kho tiṁsamattā pāveyyakā
 bhikkhū sabbe āraññikā sabbe piṇḍapātikā sabbe paṁsukūlikā
 sabbe tecīvarikā sabbe sasaññojanā yena bhagavā tenupasaṅkamiṁsu
 upasaṅkamitvā bhagavantaṁ abhivādetvā ekamantaṁ nisīdiṁsu.
      [446] Atha kho bhagavato etadahosi ime kho tiṁsamattā
 pāveyyakā bhikkhū sabbe āraññikā sabbe piṇḍapātikā sabbe

  *  *  *  *  *  *
  Footnote:1 Ma. Yu. amhehipi.
-------------------------------------------------
[page 222]
 Paṁsukūlikā sabbe tecīvarikā sabbe sasaññojanā yannūnāhaṁ imesaṁ
 tathā dhammaṁ deseyyaṁ yathā nesaṁ imasmiṁyeva āsane anupādāya
 āsavehi cittāni vimucceyyunti. Atha kho bhagavā bhikkhū āmantesi
 bhikkhavoti. Bhadanteti te bhikkhū bhagavato paccassosuṁ.
      [447] Bhagavā etadavoca anamataggoyaṁ bhikkhave saṁsāro
 pubbā koṭi na paññāyati avijjānīvaraṇānaṁ sattānaṁ taṇhāsaññojanānaṁ
 sandhāvataṁ saṁsarataṁ. Taṁ kiṁ maññatha bhikkhave katamaṁ nu
 kho bahutaraṁ yaṁ vā vo bhikkhave 1- iminā dīghena addhunā sandhāvataṁ
 saṁsarataṁ sīsacchinnānaṁ lohitaṁ pasandaṁ paggharitaṁ yaṁ vā catūsu
 mahāsamuddesu udakanti. Yathā kho mayaṁ bhante bhagavatā dhammaṁ
 desitaṁ ājānāma etadeva bhante bahutaraṁ < PTS. S II , 188 >yaṁ no iminā
 dīghena addhunā sandhāvataṁ saṁsarataṁ sīsacchinnānaṁ lohitaṁ pasandaṁ
 paggharitaṁ na tveva catūsu mahāsamuddesu udakanti.
      [448] Sādhu sādhu bhikkhave sādhu kho me tumhe bhikkhave
 evaṁ dhammaṁ desitaṁ ājānātha etadeva bhikkhave bahutaraṁ yaṁ vo
 iminā dīghena addhunā sandhāvataṁ saṁsarataṁ sīsacchinnānaṁ lohitaṁ
 pasandaṁ paggharitaṁ na tveva catūsu mahāsamuddesu udakaṁ. Dīgharattaṁ
 vo bhikkhave gunnaṁ sataṁ gobhūtānaṁ sīsacchinnānaṁ lohitaṁ pasandaṁ
 paggharitaṁ na tveva catūsu mahāsamuddesu udakaṁ. Dīgharattaṁ vo
 bhikkhave mahisānaṁ sataṁ mahisabhūtānaṁ sīsacchinnānaṁ lohitaṁ pasandaṁ

  *  *  *  *  *  *
  Footnote:1 Ma. Yu. bhikkhaveti natthi.
-------------------------------------------------
[page 223]
 Paggharitaṁ. Dīgharattaṁ vo bhikkhave urabbhānaṁ sataṁ urabbhabhūtānaṁ
 .pe. Ajānaṁ sataṁ ajabhūtānaṁ .pe. Migānaṁ sataṁ migabhūtānaṁ
 .pe. Sūkarānaṁ sataṁ sūkarabhūtānaṁ .pe. Kukkuṭānaṁ sataṁ kukkuṭabhūtānaṁ 1-
 .pe. Dīgharattaṁ vo bhikkhave corā gāmaghātakāti gahetvā
 sīsacchinnānaṁ lohitaṁ pasandaṁ paggharitaṁ. Dīgharattaṁ vo bhikkhave
 corā pāripanthakāti gahetvā .pe. Corā pāradārikāti gahetvā
 sīsacchinnānaṁ lohitaṁ pasandaṁ paggharitaṁ na tveva catūsu mahāsamuddesu
 udakaṁ taṁ kissa hetu anamataggoyaṁ bhikkhave saṁsāro .pe.
 Alaṁ vimuccitunti.
      [449] Idamavoca < PTS. S II , 189 >bhagavā attamanā te bhikkhū bhagavato bhāsitaṁ
 abhinanduṁ 2-. Imasmiñca pana veyyākaraṇasmiṁ bhaññamāne
 tiṁsamattānaṁ pāveyyakānaṁ bhikkhūnaṁ anupādāya āsavehi cittāni
 vimucciṁsūti. Tatiyaṁ.
      [450] Sāvatthiyaṁ viharati ... Tatra kho bhagavā ... Anamataggoyaṁ
 bhikkhave saṁsāro .pe. Na so bhikkhave satto sulabharūpo yo na
 mātā bhūtapubbo iminā dīghena addhunā taṁ kissa hetu anamataggoyaṁ
 bhikkhave saṁsāro .pe. Alaṁ vimuccitunti. Catutthaṁ.
                   [sabbesaṁ evaṁ peyyālo]
      [451] Sāvatthiyaṁ viharati ... Tatra kho bhagavā ... Anamataggoyaṁ
 bhikkhave saṁsāro .pe. Na so bhikkhave satto sulabharūpo yo

  *  *  *  *  *  *
  Footnote:1 Ma. Yu. kukkuṭa ... sūkara .... 2 Po. Ma. Yu. abhinandunti.
-------------------------------------------------
[page 224]
 Na pitā bhūtapubbo .pe. Pañcamaṁ.
      [452] Sāvatthiyaṁ viharati ... Tatra kho bhagavā ... Anamataggoyaṁ
 bhikkhave saṁsāro .pe. Na so bhikkhave satto sulabharūpo yo
 na bhātā bhūtapubbo .pe. Chaṭṭhaṁ.
      [453] Sāvatthiyaṁ viharati ... Tatra kho bhagavā ... Anamataggoyaṁ
 bhikkhave saṁsāro .pe. Na so bhikkhave satto sulabharūpo yo
 na < PTS. S II , 190 >bhaginī bhūtapubbo .pe. Sattamaṁ.
      [454] Sāvatthiyaṁ viharati ... Tatra kho bhagavā ... Anamataggoyaṁ
 bhikkhave saṁsāro .pe. Na so bhikkhave satto sulabharūpo yo
 na putto bhūtapubbo .pe. Aṭṭhamaṁ.
      [455] Sāvatthiyaṁ viharati ... Tatra kho bhagavā ... Anamataggoyaṁ
 bhikkhave saṁsāro pubbā koṭi na paññāyati avijjānīvaraṇānaṁ
 sattānaṁ taṇhāsaññojanānaṁ sandhāvataṁ saṁsarataṁ. Na so bhikkhave
 satto sulabharūpo yo na dhītā bhūtapubbo iminā dīghena addhunā
 taṁ kissa hetu anamataggoyaṁ bhikkhave saṁsāro pubbā koṭi na
 paññāyati avijjānīvaraṇānaṁ sattānaṁ taṇhāsaññojanānaṁ sandhāvataṁ
 saṁsarataṁ. Evaṁ dīgharattaṁ vo bhikkhave dukkhaṁ paccanubhūtaṁ
 tippaṁ paccanubhūtaṁ byasanaṁ paccanubhūtaṁ kaṭasī vaḍḍhitā. Yāvañcidaṁ
 bhikkhave alameva sabbasaṅkhāresu nibbindituṁ alaṁ virajjituṁ alaṁ
 vimuccitunti. Navamaṁ.
-------------------------------------------------
[page 225]
      [456] Ekaṁ samayaṁ bhagavā rājagahe viharati gijjhakūṭe pabbate.
 Tatra kho bhagavā bhikkhū āmantesi bhikkhavoti. Bhadanteti te
 bhikkhū bhagavato paccassosuṁ.
      [457] Bhagavā etadavoca anamataggoyaṁ bhikkhave saṁsāro
 pubbā koṭi na paññāyati avijjānīvaraṇānaṁ sattānaṁ taṇhāsaññojanānaṁ
 sandhāvataṁ saṁsarataṁ. Bhūtapubbaṁ bhikkhave imassa vepullassa
 pabbatassa pācīnavaṁsotveva samaññā udapādi. Tena kho pana
 bhikkhave samayena manussānaṁ tivarātveva samaññā udapādi.
 Tivarānaṁ bhikkhave manussānaṁ cattāḷīsavassasahassāni āyuppamāṇaṁ
 ahosi. Tivarā bhikkhave manussā pācīnavaṁsaṁ pabbataṁ catūhena
 ārohanti catūhena orohanti. Tena kho pana bhikkhave samayena
 kakusandho bhagavā arahaṁ sammāsambuddho loke uppanno hoti.
 Kakusandhassa bhikkhave bhagavato arahato sammāsambuddhassa vidhūrasañjīvannāma
 sāvakayugaṁ ahosi aggaṁ bhaddayugaṁ. Passatha bhikkhave
 sā cevimassa pabbatassa samaññā antarahitā te ca manussā
 kālakatā so ca bhagavā parinibbuto. Evaṁ aniccā bhikkhave
 saṅkhārā evaṁ addhuvā bhikkhave saṅkhārā evaṁ anassāsikā bhikkhave
 saṅkhārā. Yāvañcidaṁ bhikkhave alameva sabbasaṅkhāresu nibbindituṁ
 alaṁ virajjituṁ alaṁ vimuccituṁ.
      [458] Bhūtapubbaṁ bhikkhave imassa vepullassa pabbatassa
-------------------------------------------------
[page 226]
 Vaṅkatotveva samaññā udapādi. Tena kho pana bhikkhave samayena
 manussānaṁ rohitassātveva samaññā udapādi. Rohitassānaṁ
 bhikkhave manussānaṁ tiṁsavassasahassāni āyuppamāṇaṁ ahosi.
 Rohitassā bhikkhave manussā vaṅkataṁ pabbataṁ tīhena ārohanti tīhena
 orohanti. Tena kho pana bhikkhave samayena konāgamano bhagavā
 arahaṁ sammāsambuddho loke uppanno hoti. Konāgamanassa bhikkhave
 bhagavato arahato sammāsambuddhassa bhiyyosuttaraṁ nāma sāvakayugaṁ
 ahosi aggaṁ bhaddayugaṁ. Passatha bhikkhave sā cevimassa pabbatassa
 samaññā < PTS. S II , 192 >antarahitā te ca manussā kālakatā so ca bhagavā
 parinibbuto. Evaṁ aniccā bhikkhave saṅkhārā .pe. Alaṁ vimuccituṁ.
      [459] Bhūtapubbaṁ bhikkhave imassa vepullassa pabbatassa
 supassotveva samaññā udapādi. Tena kho pana bhikkhave samayena
 manussānaṁ suppiyātveva samaññā udapādi. Suppiyānaṁ bhikkhave
 manussānaṁ vīsativassasahassāni āyuppamāṇaṁ ahosi. Suppiyā
 bhikkhave manussā supassaṁ pabbataṁ dvīhena ārohanti dvīhena orohanti.
 Tena kho pana bhikkhave samayena kassapo bhagavā arahaṁ sammāsambuddho loke
 uppanno hoti. Kassapassa bhikkhave bhagavato arahato sammāsambuddhassa
 tissa bhāradvājaṁ nāma sāvakayugaṁ ahosi aggaṁ bhaddayugaṁ.
 Passatha bhikkhave sā cevimassa pabbatassa samaññā antarahitā
 te ca manussā kālakatā so ca bhagavā parinibbuto. Evaṁ
-------------------------------------------------
[page 227]
 Aniccā bhikkhave saṅkhārā evaṁ addhuvā bhikkhave saṅkhārā evaṁ
 .pe. Alaṁ vimuccituṁ.
      [460] Etarahi kho pana bhikkhave imassa vepullassa pabbatassa
 vepullotveva samaññā udapādi. Etarahi kho pana bhikkhave
 imesaṁ manussānaṁ māgadhakātveva samaññā udapādi. Māgadhakānaṁ
 bhikkhave manussānaṁ appakaṁ āyuppamāṇaṁ parittakaṁ lahukaṁ yo ciraṁ
 jīvati so vassasataṁ appaṁ vā bhiyyo vā. Māgadhakā bhikkhave manussā
 vepullaṁ pabbataṁ muhutteneva ārohanti muhuttena orohanti.
 Etarahi kho panāyaṁ bhikkhave arahaṁ sammāsambuddho loke uppanno.
 Mayhaṁ kho pana bhikkhave sārīputtamoggallānaṁ nāma sāvakayugaṁ
 aggaṁ bhaddayugaṁ. Bhavissati bhikkhave so samayo yā ayañcevimassa
 pabbatassa samaññā antaradhāyissati ime ca manussā kālaṁ
 karissanti ahañca parinibbāyissāmi. Evaṁ aniccā bhikkhave
 saṅkhārā evaṁ addhuvā bhikkhave saṅkhārā evaṁ anassāsikā
 bhikkhave saṅkhārā. Yāvañcidaṁ bhikkhave alameva sabbasaṅkhāresu
 nibbindituṁ alaṁ virajjituṁ alaṁ vimuccitunti.
      [461] Idamavoca bhagavā idaṁ vatvāna sugato athāparaṁ
 etadavoca satthā
          pācīnavaṁso tivarānaṁ rohitassāna vaṅkato
          suppiyānaṁ supassopi 1- māgadhānañca vepulo

  *  *  *  *  *  *
  Footnote:1 Ma. supassoti. Yu. supassāti.
-------------------------------------------------
[page 228]
          Aniccā vata saṅkhārā uppādavayadhammino
          uppajjitvā nirujjhanti tesaṁ vūpasamo sukhoti. Dasamaṁ.
                      Dutiyavaggo dutiyo.
                        Tassa uddānaṁ
          duggataṁ sukhitañceva tiṁsamātā pitena ca
          bhātā bhaginī putto ca dhītā vepullapabbataṁ.
                  Anamataggasaṁyuttaṁ tatiyaṁ samattaṁ.
                        ---------
-------------------------------------------------
[page 229]
                        Kassapasaṁyuttaṁ
      [462] Sāvathiyaṁ viharati ... Tatra kho bhagavā ... Santuṭṭhāyaṁ
 bhikkhave kassapo itarītarena cīvarena itarītaracīvarasantuṭṭhiyā ca
 vaṇṇavādī na ca cīvarahetu anesanaṁ appaṭirūpaṁ āpajjati aladdhā ca
 cīvaraṁ na paritassati laddhā ca cīvaraṁ agadhito amucchito anajjhāpanno
 ādīnavadassāvī nissaraṇapañño paribhuñjati. Santuṭṭhāyaṁ bhikkhave
 kassapo itarītarena piṇḍapātena itarītarapiṇḍapātasantuṭṭhiyā
 ca vaṇṇavādī na ca piṇḍapātahetu anesanaṁ appaṭirūpaṁ āpajjati
 aladdhā ca piṇḍapātaṁ na paritassati laddhā ca piṇḍapātaṁ
 agadhito amucchito anajjhāpanno ādīnavadassāvī nissaraṇapañño
 paribhuñjati. Santuṭṭhāyaṁ bhikkhave kassapo itarītarena senāsanena
 itarītarasenāsanasantuṭṭhiyā ca vaṇṇavādī na ca senāsanahetu
 anesanaṁ appaṭirūpaṁ āpajjati aladdhā ca senāsanaṁ na paritassati
 laddhā ca senāsanaṁ agadhito amucchito anajjhāpanno ādīnavadassāvī
 nissaraṇapañño paribhuñjati. Santuṭṭhāyaṁ bhikkhave kassapo itarītarena
 gilānapaccayabhesajjaparikkhārena itarītaragilānapaccayabhesajjaparikkhārasantuṭṭhiyā
 ca vaṇṇavādī na ca gilānapaccayabhesajjaparikkhārahetu
 anesanaṁ appaṭirūpaṁ āpajjati aladdhā ca gilānapaccayabhesajjaparikkhāraṁ
 na paritassati laddhā ca gilānapaccayabhesajjaparikkhāraṁ agadhito
-------------------------------------------------
[page 230]
 Amucchito anajjhāpanno ādīnavadassāvī nissaraṇapañño paribhuñjati.
      [463] Tasmātiha bhikkhave < PTS. S II , 195 >evaṁ sikkhitabbaṁ santuṭṭhā bhavissāma
 itarītarena cīvarena itarītaracīvarasantuṭṭhiyā ca vaṇṇavādino na ca
 cīvarahetu anesanaṁ appaṭirūpaṁ āpajjissāma aladdhā ca cīvaraṁ na
 paritassissāma laddhā ca cīvaraṁ agadhitā amucchitā anajjhāpannā
 ādīnavadassāvino nissaraṇapaññā paribhuñjissāma.
                     [evaṁ sabbaṁ kātabbaṁ]
 santuṭṭhā bhavissāma itarītarena piṇḍapātena .pe. Santuṭṭhā
 bhavissāma itarītarena senāsanena .pe. Santuṭṭhā bhavissāma
 itarītarena gilānapaccayabhesajjaparikkhārena itarītaragilānapaccayabhesajja-
 parikkhārasantuṭṭhiyā ca vaṇṇavādino na ca gilānapaccayabhesajjaparikkhārahetu
 anesanaṁ appaṭirūpaṁ āpajjissāma aladdhā ca
 gilānapaccayabhesajjaparikkhāraṁ na paritassissāma laddhā ca gilānapaccaya-
 bhesajjaparikkhāraṁ agadhitā amucchitā anajjhāpannā ādīnavadassāvino
 nissaraṇapaññā paribhuñjissāmāti evañhi vo bhikkhave sikkhitabbaṁ.
 Kassapena vā hi vo bhikkhave ovadissāmi yo vā panassa 1-
 kassapādiso 2- ovaditehi ca pana vo tathattāya paṭipajjitabbanti.
 Paṭhamaṁ.
      [464] Evamme sutaṁ ekaṁ samayaṁ āyasmā ca mahākassapo
 āyasmā ca sārīputto bārāṇasiyaṁ viharanti isipatane migadāye.

  *  *  *  *  *  *
  Footnote:1 Yu. ayaṁ pāṭho natthi. 2 Ma. Yu. kassapasadiso. evamuparipi.
-------------------------------------------------
[page 231]
 Atha kho āyasmā sārīputto sāyaṇhasamayaṁ paṭisallānā vuṭṭhito
 yenāyasmā mahākassapo tenupasaṅkami upasaṅkamitvā āyasmatā
 mahākassapena saddhiṁ sammodi sammodanīyaṁ kathaṁ sārāṇīyaṁ
 vītisāretvā ekamantaṁ nisīdi.
      [465] Ekamantaṁ nisinno kho āyasmā sārīputto āyasmantaṁ
 mahākassapaṁ etadavoca vuccati hidaṁ āvuso kassapa anātāpī
 anottāpī abhabbo sambodhāya abhabbo nibbānāya abhabbo< PTS. S II , 196 >
 anuttarassa yogakkhemassa adhigamāya ātāpī ca kho ottāpī
 bhabbo sambodhāya bhabbo nibbānāya bhabbo anuttarassa yogakkhemassa
 adhigamāya kittāvatā nu kho āvuso anātāpī hoti anottāpī
 abhabbo sambodhāya abhabbo nibbānāya abhabbo anuttarassa
 yogakkhemassa adhigamāya kittāvatā ca panāvuso ātāpī hoti
 ottāpī bhabbo sambodhāya bhabbo nibbānāya bhabbo anuttarassa
 yogakkhemassa adhigamāyāti.
      [466] Idhāvuso bhikkhu anuppannā me pāpakā akusalā
 dhammā uppajjamānā anatthāya saṁvatteyyunti na ātappaṁ karoti
 uppannā me pāpakā akusalā dhammā appahīyamānā anatthāya
 saṁvatteyyunti na ātappaṁ karoti anuppannā me kusalā dhammā
 anuppajjamānā anatthāya saṁvatteyyunti na ātappaṁ karoti
 uppannā me kusalā dhammā nirujjhamānā anatthāya saṁvatteyyunti
-------------------------------------------------
[page 232]
 Na ātappaṁ karoti. Evaṁ kho āvuso anātāpī hoti.
      [467] Kathañcāvuso anottāpī hoti. Idhāvuso bhikkhu
 anuppannā me pāpakā akusalā dhammā uppajjamānā anatthāya
 saṁvatteyyunti na ottappati uppannā me pāpakā akusalā
 dhammā appahīyamānā anatthāya saṁvatteyyunti na ottappati
 anuppannā me kusalā dhammā anuppajjamānā anatthāya saṁvatteyyunti
 na ottappati uppannā me < PTS. S II , 197 >kusalā dhammā nirujjhamānā
 anatthāya saṁvatteyyunti na ottappati. Evaṁ kho āvuso
 anottāpī hoti. Evaṁ kho āvuso anātāpī anottāpī
 abhabbo sambodhāya abhabbo nibbānāya abhabbo anuttarassa
 yogakkhemassa adhigamāya.
      [468] Kathañcāvuso ātāpī hoti. Idhāvuso bhikkhu anuppannā
 me pāpakā akusalā dhammā uppajjamānā anatthāya saṁvatteyyunti
 ātappaṁ karoti uppannā me pāpakā akusalā dhammā
 appahīyamānā anatthāya saṁvatteyyunti ātappaṁ karoti anuppannā
 me kusalā dhammā anuppajjamānā anatthāya saṁvatteyyunti
 ātappaṁ karoti uppannā me kusalā dhammā nirujjhamānā
 anatthāya saṁvatteyyunti ātappaṁ karoti. Evaṁ kho āvuso
 ātāpī hoti.
      [469] Kathañcāvuso ottāpī hoti. Idhāvuso bhikkhu
-------------------------------------------------
[page 233]
 Anuppannā me pāpakā akusalā dhammā uppajjamānā anatthāya
 saṁvatteyyunti ottappati uppannā me pāpakā akusalā dhammā
 appahīyamānā anatthāya saṁvatteyyunti ottappati anuppannā me
 kusalā dhammā anuppajjamānā anatthāya saṁvatteyyunti ottappati
 uppannā me kusalā dhammā nirujjhamānā anatthāya saṁvatteyyunti
 ottappati. Evaṁ kho āvuso ottāpī hoti. Evaṁ kho
 āvuso ātāpī ottāpī bhabbo sambodhāya bhabbo nibbānāya
 bhabbo anuttarassa yogakkhemassa adhigamāyāti. Dutiyaṁ.
      [470] Sāvatthiyaṁ viharati ... < PTS. S II , 198 >Tatra kho bhagavā ... Candūpamā
 bhikkhave kulāni upasaṅkamatha apakasseva kāyaṁ apakassa cittaṁ
 niccanavakā kulesu appagabbhā. Seyyathāpi bhikkhave puriso jarudapānaṁ
 vā olokeyya pabbatavisamaṁ vā nadīviduggaṁ vā apakasseva kāyaṁ
 apakassa cittaṁ evameva kho bhikkhave candūpamā kulāni upasaṅkamatha
 apakasseva kāyaṁ apakassa cittaṁ niccanavakā kulesu appagabbhā.
 Kassapo bhikkhave candūpamo kulāni upasaṅkamati apakasseva kāyaṁ
 apakassa cittaṁ niccanavako kulesu appagabbho.
      [471] Taṁ kiṁ maññatha bhikkhave kathaṁrūpo bhikkhu arahati kulāni
 upasaṅkamitunti. Bhagavaṁmūlakā no bhante dhammā bhagavaṁnettikā
 bhagavaṁpaṭisaraṇā sādhu vata bhante bhagavantaṁyeva paṭibhātu etassa
 bhāsitassa attho bhagavato sutvā bhikkhū dhāressantīti. Atha
-------------------------------------------------
[page 234]
 Kho bhagavā ākāse pāṇiṁ cālesi seyyathāpi bhikkhave ayaṁ
 ākāse pāṇi na sajjati na gayhati na bajjhati evameva kho
 bhikkhave yassakassaci bhikkhuno kulāni upasaṅkamato kulesu cittaṁ na
 sajjati na gayhati na bajjhati labhantu lābhakāmā puññakāmā
 karontu pana 1- puññānīti yathāsakena lābhena attamano hoti
 sumano evaṁ paresaṁ lābhena attamano hoti sumano. Evarūpo
 kho bhikkhave bhikkhu arahati kulāni upasaṅkamituṁ. Kassapassa bhikkhave
 kulāni upasaṅkamato kulesu cittaṁ na sajjati na gayhati na bajjhati
 labhantu lābhakāmā puññakāmā karontu pana 1- puññānīti yathāsakena
 lābhena attamano hoti sumano evaṁ paresaṁ lābhena attamano
 hoti < PTS. S II , 199 >sumano.
      [472] Taṁ kiṁ maññatha bhikkhave kathaṁrūpassa bhikkhuno aparisuddhā
 dhammadesanā hoti kathaṁrūpassa bhikkhuno parisuddhā dhammadesanā
 hotīti. Bhagavaṁmūlakā no bhante dhammā bhagavaṁnettikā
 bhagavaṁpaṭisaraṇā sādhu vata bhante bhagavantaṁyeva paṭibhātu etassa
 bhāsitassa attho bhagavato sutvā bhikkhū dhāressantīti. Tenahi
 bhikkhave suṇātha sādhukaṁ manasikarotha bhāsissāmīti. Evaṁ bhanteti
 kho te bhikkhū bhagavato paccassosuṁ. Bhagavā etadavoca yo hi
 koci bhikkhave bhikkhu evaṁcitto paresaṁ dhammaṁ deseti aho vata
 me dhammaṁ suṇeyyuṁ sutvā ca pana dhammaṁ pasīdeyyuṁ pasannāva 2- me

  *  *  *  *  *  *
  Footnote:1 Ma. Yu. panasaddo natthi. 2 Ma. Yu. pasannā ca.
-------------------------------------------------
[page 235]
 Pasannākāraṁ kareyyunti. Evarūpassa kho bhikkhave bhikkhuno aparisuddhā
 dhammadesanā hoti. Yo ca kho bhikkhave bhikkhu evaṁcitto paresaṁ
 dhammaṁ deseti svākkhāto bhagavatā dhammo sandiṭṭhiko akāliko
 ehipassiko opanayiko 1- paccattaṁ veditabbo viññūhīti aho vata
 me dhammaṁ suṇeyyuṁ sutvā ca pana dhammaṁ ājāneyyuṁ ājānitvā ca
 pana tathattāya paṭipajjeyyunti iti dhammasudhammataṁ paṭicca paresaṁ
 dhammaṁ deseti kāruññaṁ paṭicca paresaṁ dhammaṁ deseti anudayaṁ
 paṭicca paresaṁ dhammaṁ deseti anukampaṁ upādāya paresaṁ dhammaṁ
 deseti. Evarūpassa kho bhikkhave bhikkhuno parisuddhā dhammadesanā
 hoti.
      [473] Kassapo bhikkhave evaṁcitto paresaṁ dhammaṁ deseti
 svākkhāto bhagavatā dhammo sandiṭṭhiko akāliko ehipassiko< PTS. S II , 200 >
 opanayiko 1- paccattaṁ veditabbo viññūhīti aho vata me dhammaṁ
 suṇeyyuṁ sutvā ca pana dhammaṁ ājāneyyuṁ ājānitvā ca pana
 tathattāya paṭipajjeyyunti iti dhammasudhammataṁ paṭicca paresaṁ dhammaṁ
 deseti kāruññaṁ paṭicca paresaṁ dhammaṁ deseti anudayaṁ paṭicca paresaṁ
 dhammaṁ deseti anukampaṁ upādāya paresaṁ dhammaṁ deseti. Kassapena
 vā hi vo bhikkhave ovadissāmi yo vā panassa kassapādiso
 ovaditehi ca pana vo tathattāya paṭipajjitabbanti. Tatiyaṁ.
      [474] Sāvatthiyaṁ viharati ... Taṁ kiṁ maññatha bhikkhave kathaṁrūpo

  *  *  *  *  *  *
  Footnote:1 Ma. opaneyyiko.
-------------------------------------------------
[page 236]
 Bhikkhu arahati kulūpako hotuṁ kathaṁrūpo bhikkhu na arahati kulūpako
 hotunti. Bhagavaṁmūlakā no bhante dhammā .pe.
      [475] Bhagavā etadavoca yo hi koci bhikkhave bhikkhu
 evaṁcitto kulāni upasaṅkamati dentuyeva me mā nādaṁsu bahukaññeva
 me dentu mā thokaṁ paṇītaññeva me dentu mā lūkhaṁ sīghaññeva
 me dentu mā dandhaṁ sakkaccaññeva me dentu mā asakkaccanti.
 Tassa ce bhikkhave bhikkhuno evaṁcittassa kulāni upasaṅkamato
 na denti tena bhikkhu sandīyati so tatonidānaṁ dukkhaṁ
 domanassaṁ paṭisaṁvedayati. Thokaṁ denti no bahukaṁ .pe. Lūkhaṁ
 denti no paṇītaṁ dandhaṁ denti no sīghaṁ tena bhikkhu sandīyati
 so tatonidānaṁ dukkhaṁ domanassaṁ paṭisaṁvedayati. Asakkaccaṁ< PTS. S II , 201 >
 denti no sakkaccaṁ tena bhikkhu sandīyati so tatonidānaṁ dukkhaṁ
 domanassaṁ paṭisaṁvedayati. Evarūpo kho bhikkhave bhikkhu na arahati
 kulūpako hotuṁ.
      [476] Yo ca kho bhikkhave bhikkhu evaṁcitto kulāni upasaṅkamati
 taṁ kutettha labbhā parakulesu dentuyeva me mā nādaṁsu bahukaññeva
 me dentu mā thokaṁ paṇītaññeva me dentu mā lūkhaṁ sīghaññeva
 me dentu mā dandhaṁ sakkaccaññeva me dentu mā asakkaccanti.
 Tassa ce bhikkhave bhikkhuno evaṁcittassa kulāni upasaṅkamato na
 denti tena bhikkhu na sandīyati so na tatonidānaṁ dukkhaṁ
-------------------------------------------------
[page 237]
 Domanassaṁ paṭisaṁvedayati. Thokaṁ denti no bahukaṁ tena bhikkhu
 na sandīyati so na tatonidānaṁ dukkhaṁ domanassaṁ paṭisaṁvedayati.
 Lūkhaṁ denti no paṇītaṁ ... Dandhaṁ denti no sīghaṁ tena bhikkhu na
 sandīyati so na tatonidānaṁ dukkhaṁ domanassaṁ paṭisaṁvedayati.
 Asakkaccaṁ denti no sakkaccaṁ tena bhikkhu na sandīyati so na
 tatonidānaṁ dukkhaṁ domanassaṁ paṭisaṁvedayati. Evarūpo kho bhikkhave
 bhikkhu arahati kulūpako hotuṁ.
      [477] Kassapo bhikkhave evaṁcitto kulāni upasaṅkamati taṁ
 kutettha labbhā parakulesu dentuyeva me mā nādaṁsu bahukaññeva
 me dentu mā thokaṁ .pe. Na denti tena kassapo na sandīyati
 so na tatonidānaṁ dukkhaṁ domanassaṁ paṭisaṁvedayati. Thokaṁ denti
 no bahukaṁ tena kassapo na sandīyati so na tatonidānaṁ
 dukkhaṁ domanassaṁ paṭisaṁvedayati. Lūkhaṁ denti no paṇītaṁ tena
 kassapo na sandīyati so na tatonidānaṁ dukkhaṁ domanassaṁ
 paṭisaṁvedayati. Dandhaṁ denti no sīghaṁ tena kassapo na sandīyati
 so na tatonidānaṁ dukkhaṁ domanassaṁ paṭisaṁvedayati. Asakkaccaṁ< PTS. S II , 202 >
 denti no sakkaccaṁ tena kassapo na sandīyati so na tatonidānaṁ
 dukkhaṁ domanassaṁ paṭisaṁvedayati. Kassapena vā hi vo bhikkhave
 ovadissāmi yo vā panassa kassapādiso ovaditehi ca pana
 vo tathattāya paṭipajjitabbanti. Catutthaṁ.
-------------------------------------------------
[page 238]
      [478] Evamme sutaṁ ekaṁ samayaṁ bhagavā rājagahe viharati
 veḷuvane .pe. Atha kho āyasmā mahākassapo yena bhagavā
 tenupasaṅkami upasaṅkamitvā bhagavantaṁ abhivādetvā ekamantaṁ nisīdi.
      [479] Ekamantaṁ nisinnaṁ kho āyasmantaṁ mahākassapaṁ bhagavā
 etadavoca *- jiṇṇosidāni tvaṁ 1- kassapa garukāni ca te imāni
 sāṇāni paṁsukūlāni nibbasanāni tasmātiha tvaṁ kassapa gahapatāni
 ceva cīvarāni dhārehi nimantanāni ca bhuñjāhi mama [2]- santike viharāhīti.
 Ahaṁ kho bhante dīgharattaṁ āraññiko 3- ceva āraññikattassa ca
 vaṇṇavādī piṇḍapātiko ceva piṇḍapātikattassa ca vaṇṇavādī
 paṁsukūliko ceva paṁsukūlikattassa ca vaṇṇavādī tecīvariko ceva
 tecīvarikattassa ca vaṇṇavādī appiccho ceva appicchatāya ca
 vaṇṇavādī santuṭṭho ceva santuṭṭhiyā ca vaṇṇavādī pavivitto
 ceva pavivekassa ca vaṇṇavādī asaṁsaṭṭho ceva asaṁsaggassa ca
 vaṇṇavādī āraddhaviriyo ceva viriyārambhassa ca vaṇṇavādīti.
      [480] Kimpana tvaṁ kassapa atthavasaṁ sampassamāno dīgharattaṁ
 āraññiko ceva āraññikattassa ca vaṇṇavādī.
                      [evaṁ peyyālo]
 piṇḍapātiko ceva ... Paṁsukūliko ceva ... Tecīvariko ceva ... Appiccho
 ceva ... Santuṭṭho ceva ... Pavivittoceva ... Asaṁsaṭṭho ceva ...
 Āraddhaviriyo ceva viriyārambhassa ca vaṇṇavādīti.

  *  *  *  *  *  *
  Footnote:1 Ma. jiṇṇosi tvaṁ. 2 Ma. Yu. ca. 3 Yu. āraññako. evamuparipi.
 * mīkārkkhag edatavoca peḌna etadavoca
-------------------------------------------------
[page 239]
      [481] Dve khvāhaṁ bhante atthavase sampassamāno dīgharattaṁ
 āraññiko ceva āraññikattassa ca vaṇṇavādī .pe. Piṇḍapātiko
 ceva ... Paṁsukūliko ceva ... Tecīvariko ceva ... Appiccho
 ceva ... Santuṭṭho ceva ... Pavivitto ceva ... Asaṁsaṭṭho ceva ...
 Āraddhaviriyo ceva viriyārambhassa ca vaṇṇavādī attano ca
 diṭṭhadhammasukhavihāraṁ sampassamāno pacchimañca janataṁ anukampamāno
 appevanāma pacchimā janatā diṭṭhānugatiṁ āpajjeyya 1- ye kira te
 ahesuṁ buddhānubuddhasāvakā te dīgharattaṁ āraññikā ceva ahesuṁ
 āraññikattassa ca vaṇṇavādino .pe. Piṇḍapātikā ceva ahesuṁ ...
 Paṁsukūlikā ceva ahesuṁ ... Tecīvarikā ceva ahesuṁ ... Appicchā
 ceva ahesuṁ ... Santuṭṭhā ceva ahesuṁ ... Pavivittā ceva ahesuṁ ...
 Asaṁsaṭṭhā ceva ahesuṁ ... Āraddhaviriyā ceva ahesuṁ viriyārambhassa
 ca vaṇṇavādinoti te tathattāya paṭipajjissanti tesantaṁ bhavissati
 dīgharattaṁ hitāya sukhāyāti ime kho ahaṁ bhante dve atthavase
 sampassamāno dīgharattaṁ āraññiko ceva āraññikattassa ca
 vaṇṇavādī piṇḍapātiko ceva ... Paṁsukūliko ceva ... Tecīvariko
 ceva ... Appiccho ceva ... Santuṭṭho ceva ... Pavivitto ceva ...
 Asaṁsaṭṭho ceva ... Āraddhaviriyo ceva viriyārambhassa ca vaṇṇavādīti.
      [482] Sādhu sādhu kassapa bahujanahitāya kira tvaṁ kassapa

  *  *  *  *  *  *
  Footnote:1 Ma. Yu. āpajjeyyuṁ.
-------------------------------------------------
[page 240]
 Paṭipanno bahujanasukhāya lokānukampāya atthāya hitāya sukhāya
 devamanussānaṁ tasmātiha tvaṁ kassapa sāṇāni ceva paṁsukūlāni
 dhārehi nibbasanāni piṇḍāya carāhi araññeva 1- viharāhīti.
 Pañcamaṁ.
      [483] Rājagahe viharati veḷuvane ... Atha kho āyasmā
 mahākassapo yena bhagavā tenusaṅkami upasaṅkamitvā bhagavantaṁ
 abhivādetvā ekamantaṁ nisīdi. Ekamantaṁ nisinnaṁ kho < PTS. S II , 204 >āyasmantaṁ
 mahākassapaṁ bhagavā etadavoca ovada kassapa bhikkhū karohi
 kassapa bhikkhūnaṁ dhammiṁ kathaṁ ahaṁ vā kassapa bhikkhū ovadeyyaṁ tvaṁ
 vā ahaṁ vā bhikkhūnaṁ dhammiṁ kathaṁ kareyyaṁ tvaṁ vāti.
      [484] Dubbacā kho bhante bhagavā 2- etarahi bhikkhū dovacassakaraṇehi
 karaṇehi dhammehi samannāgatā akkhamā appadakkhiṇaggāhino
 anusāsaniṁ. Idhāhaṁ bhante addasaṁ bhaṇḍañca nāma bhikkhuṁ ānandassa
 saddhivihāriṁ ābhijjikañca 3- nāma bhikkhuṁ anuruddhassa saddhivihāriṁ aññamaññaṁ
 sutena accāvadante ehi bhikkhu ko bahutaraṁ bhāsissati
 ko sundarataraṁ bhāsissati ko cirataraṁ bhāsissatīti.
      [485] Atha kho bhagavā aññataraṁ bhikkhuṁ āmantesi ehi
 tvaṁ bhikkhu mama vacanena bhaṇḍañca bhikkhuṁ ānandassa saddhivihāriṁ
 ābhijjikañca bhikkhuṁ anuruddhassa saddhivihāriṁ āmantehi satthā
 āyasmante āmantetīti. Evaṁ bhanteti kho so bhikkhu bhagavato
 paṭissuṇitvā yena te bhikkhū tenupasaṅkami upasaṅkamitvā te

  *  *  *  *  *  *
  Footnote:1 Ma. Yu. araññe ca. 2 Ma. Yu. bhagavāti pāṭho natthi. 3 Ma. abhijikañca.
-------------------------------------------------
[page 241]
 Bhikkhū etadavoca satthā āyasmante āmantetīti. Evamāvusoti
 kho te bhikkhū tassa bhikkhuno paṭissuṇitvā yena bhagavā tenupasaṅkamiṁsu
 upasaṅkamitvā bhagavantaṁ abhivādetvā ekamantaṁ nisīdiṁsu.
      [486] Ekamantaṁ nisinne kho te bhikkhū bhagavā etadavoca
 saccaṁ kira tumhe bhikkhave aññamaññaṁ sutena accāvadatha ehi
 bhikkhu ko bahutaraṁ bhāsissati ko sundarataraṁ bhāsissati ko cirataraṁ
 bhāsissatīti. Evaṁ bhanteti. Kinnu me tumhe bhikkhave evaṁ
 dhammaṁ desitaṁ ājānātha evaṁ < PTS. S II , 205 >tumhe bhikkhave aññamaññaṁ sutena
 accāvadatha ehi bhikkhu ko bahutaraṁ bhāsissati ko sundarataraṁ
 bhāsissati ko cirataraṁ bhāsissatīti. No hetaṁ bhante. No ce
 kira me tumhe bhikkhave evaṁ dhammaṁ desitaṁ ājānātha atha
 kiñcarahi tumhe moghapurisā kiṁ jānantā kiṁ passantā evaṁ svākkhāte
 dhammavinaye pabbajitā samānā aññamaññaṁ sutena accāvadatha ehi
 bhikkhu ko bahutaraṁ bhāsissati ko sundarataraṁ bhāsissati ko cirataraṁ
 bhāsissatīti.
      [487] Atha kho te bhikkhū bhagavato pādesu sirasā nipatitvā
 bhagavantaṁ etadavocuṁ accayo no bhante accagamā yathābāle
 yathāmūḷhe yathāakusale ye mayaṁ evaṁ svākkhāte dhammavinaye
 pabbajitā samānā aññamaññaṁ sutena accāvadimhā ehi bhikkhu
 ko bahutaraṁ bhāsissati ko sundarataraṁ bhāsissati ko cirataraṁ bhāsissatīti
-------------------------------------------------
[page 242]
 Tesaṁ no bhante bhagavā accayaṁ accayato paṭiggaṇhātu āyatiṁ
 saṁvarāyāti.
      [488] Taggha tumhe bhikkhave accayo accagamā yathābāle
 yathāmūḷhe yathāakusale ye tumhe evaṁ svākkhāte dhammavinaye
 pabbajitā samānā aññamaññaṁ sutena accāvadittha ehi bhikkhu
 ko bahutaraṁ bhāsissati ko sundarataraṁ bhāsissati ko cirataraṁ bhāsissatīti
 yato ca kho tumhe bhikkhave accayaṁ accayato disvā yathādhammaṁ
 paṭikarotha taṁ vo mayaṁ accayaṁ paṭiggaṇhāma vuḍḍhi hesā
 bhikkhave ariyassa vinaye yo accayaṁ accayato disvā yathādhammaṁ
 paṭikaroti āyatiṁ ca saṁvaraṁ āpajjatīti. Chaṭṭhaṁ.
      [489] Rājagahe viharati veḷuvane ... Atha kho āyasmā mahākassapo
 yena bhagavā tenupasaṅkami ... Ekamantaṁ nisinnaṁ < PTS. S II , 206 >kho āyasmantaṁ
 mahākassapaṁ bhagavā etadavoca ovada kassapa bhikkhū karohi
 kassapa bhikkhūnaṁ dhammiṁ kathaṁ ahaṁ vā kassapa bhikkhū ovadeyyaṁ
 tvaṁ vā ahaṁ vā bhikkhūnaṁ dhammiṁ kathaṁ kareyyaṁ tvaṁ vāti.
      [490] Dubbacā kho bhante bhagavā etarahi bhikkhū
 dovacassakaraṇehi dhammehi samannāgatā akkhamā appadakkhiṇaggāhino
 anusāsaniṁ. Yassakassaci bhante saddhā natthi kusalesu dhammesu hiri
 natthi kusalesu dhammesu ottappaṁ natthi kusalesu dhammesu viriyaṁ
 natthi kusalesu dhammesu paññā natthi kusalesu dhammesu tassa
-------------------------------------------------
[page 243]
 Yā ratti vā divaso vā āgacchati hāniyeva pāṭikaṅkhā kusalesu
 dhammesu no vuḍḍhi. Seyyathāpi bhante kāḷapakkhe candassa
 yā ratti vā divaso vā āgacchati hāyateva ca 1- vaṇṇena
 hāyati maṇḍalena hāyati ābhāya hāyati ārohapariṇāhena evameva
 kho bhante yassakassaci saddhā natthi kusalesu dhammesu hiri natthi ...
 Ottappaṁ natthi ... Viriyaṁ natthi ... Paññā natthi kusalesu dhammesu
 tassa yā ratti vā divaso vā āgacchati hāniyeva pāṭikaṅkhā
 kusalesu dhammesu no vuḍḍhi. Assaddho purisapuggaloti bhante
 parihānametaṁ ahiriko purisapuggaloti bhante parihānametaṁ anottāpī
 purisapuggaloti bhante parihānametaṁ kusīto purisapuggaloti bhante
 parihānametaṁ duppañño purisapuggaloti bhante parihānametaṁ kodhano
 purisapuggaloti bhante parihānametaṁ upanāhī purisapuggaloti bhante
 parihānametaṁ na santi bhikkhū ovādakāti bhante parihānametaṁ.
      [491] Yassakassaci bhante saddhā atthi kusalesu dhammesu hiri
 atthi kusalesu dhammesu ottappaṁ atthi kusalesu dhammesu viriyaṁ
 atthi kusalesu dhammesu paññā atthi kusalesu dhammesu tassa
 yā ratti vā divaso vā āgacchati vuḍḍhiyeva pāṭikaṅkhā kusalesu
 dhammesu no < PTS. S II , 207 >parihāni. Seyyathāpi bhante juṇhapakkhe candassa
 yā ratti vā divaso vā āgacchati vaḍḍhateva ca 1- vaṇṇena
 vaḍḍhati maṇḍalena vaḍḍhati ābhāya vaḍḍhati ārohapariṇāhena

  *  *  *  *  *  *
  Footnote:1 Ma. Yu. casaddo natthi. evamuparipi.
-------------------------------------------------
[page 244]
 Evameva kho bhante yassakassaci saddhā atthi kusalesu dhammesu
 hiri atthi ... Ottappaṁ atthi ... Viriyaṁ atthi ... Paññā atthi
 kusalesu dhammesu tassa yā ratti vā divaso vā āgacchati
 vuḍḍhiyeva pāṭikaṅkhā kusalesu dhammesu no parihāni. Saddho
 purisapuggaloti bhante aparihānametaṁ hirimā purisapuggaloti bhante
 aparihānametaṁ ottāpī purisapuggaloti bhante aparihānametaṁ
 āraddhaviriyo purisapuggaloti bhante aparihānametaṁ paññavā
 purisapuggaloti bhante aparihānametaṁ akkodhano purisapuggaloti bhante
 aparihānametaṁ anupanāhī purisapuggaloti bhante aparihānametaṁ
 santi bhikkhū ovādakāti bhante aparihānametanti.
      [492] Sādhu sādhu kassapa yassakassaci [1]- saddhā natthi kusalesu
 dhammesu hiri natthi ... Ottappaṁ natthi ... Viriyaṁ natthi ... Paññā
 natthi kusalesu dhammesu tassa yā ratti vā divaso vā āgacchati
 hāniyeva pāṭikaṅkhā kusalesu dhammesu no vuḍḍhi. Seyyathāpi
 kassapa kāḷapakkhe candassa yā ratti vā divaso vā āgacchati
 hāyateva ca vaṇṇena hāyati maṇḍalena hāyati ābhāya hāyati
 ārohapariṇāhena evameva kho kassapa yassakassaci saddhā natthi
 kusalesu dhammesu hiri natthi ... Ottappaṁ natthi ... Viriyaṁ natthi ...
 Paññā natthi kusalesu dhammesu tassa yā ratti vā divaso vā
 āgacchati hāniyeva pāṭikaṅkhā kusalesu dhammesu no vuḍḍhi.

  *  *  *  *  *  *
  Footnote:1 Ma. Yu. kassapa.
-------------------------------------------------
[page 245]
 Assaddho purisapuggaloti kassapa parihānametaṁ ahiriko .pe.
 Anottāpī .pe. Kusīto .pe. Duppañño .pe. Kodhano .pe.
 Upanāhī purisapuggaloti kassapa parihānametaṁ na santi bhikkhū
 ovādakāti kassapa parihānametaṁ.
      [493] Yassakassaci kassapa saddhā atthi kusalesu dhammesu
 hiri atthi ... Ottappaṁ atthi ... Viriyaṁ atthi ... Paññā atthi
 kusalesu dhammesu tassa yā ratti vā < PTS. S II , 208 >divaso vā āgacchati
 vuḍḍhiyeva pāṭikaṅkhā kusalesu dhammesu no parihāni. Seyyathāpi
 kassapa juṇhapakkhe candassa yā ratti vā divaso vā āgacchati
 vaḍḍhateva ca vaṇṇena vaḍḍhati maṇḍalena vaḍḍhati ābhāya vaḍḍhati
 ārohapariṇāhena evameva kho kassapa yassakassaci saddhā atthi
 kusalesu dhammesu hiri atthi ... Ottappaṁ atthi ... Viriyaṁ atthi ...
 Paññā atthi kusalesu dhammesu tassa yā ratti vā divaso vā
 āgacchati vuḍḍhiyeva pāṭikaṅkhā kusalesu dhammesu no parihāni.
 Saddho purisapuggaloti kassapa aparihānametaṁ hirimā .pe.
 Ottāpī .pe. Āraddhaviriyo .pe. Paññavā .pe. Akkodhano .pe.
 Anupanāhī purisapuggaloti kassapa aparihānametaṁ santi bhikkhū
 ovādakāti kassapa aparihānametanti. Sattamaṁ.
      [494] Rājagahe viharati veḷuvane kalandakanivāpe. Atha kho
 āyasmā mahākassapo yena bhagavā tenupasaṅkami upasaṅkamitvā
-------------------------------------------------
[page 246]
 Bhagavantaṁ abhivādetvā ekamantaṁ nisīdi. Ekamantaṁ nisinnaṁ kho
 āyasmantaṁ mahākassapaṁ bhagavā etadavoca ovada kassapa bhikkhū
 karohi kassapa bhikkhūnaṁ dhammiṁ kathaṁ ahaṁ vā kassapa bhikkhū ovadeyyaṁ
 tvaṁ vā ahaṁ vā bhikkhūnaṁ dhammiṁ kathaṁ kareyyaṁ tvaṁ vāti. Dubbacā
 kho bhante bhagavā etarahi bhikkhū dovacassakaraṇehi dhammehi
 samannāgatā akkhamā appadakkhiṇaggāhino anusāsaninti 1-.
      [495] Tathā hi pana kassapa pubbe therā bhikkhū āraññikā
 ceva ahesuṁ āraññikattassa ca vaṇṇavādino piṇḍapātikā
 ceva ahesuṁ piṇḍapātikattassa ca vaṇṇavādino paṁsukūlikā ceva
 ahesuṁ paṁsukūlikattassa ca vaṇṇavādino tecīvarikā ceva ahesuṁ
 tecīvarikattassa ca vaṇṇavādino appicchā ceva ahesuṁ
 appicchatāya ca < PTS. S II , 209 >vaṇṇavādino santuṭṭhā ceva ahesuṁ santuṭṭhiyā ca
 vaṇṇavādino pavivittā ceva ahesuṁ pavivekassa ca vaṇṇavādino
 asaṁsaṭṭhā ceva ahesuṁ asaṁsaggassa ca vaṇṇavādino āraddhaviriyā
 ceva ahesuṁ viriyārambhassa ca vaṇṇavādino. Tatra yo hoti bhikkhu
 āraññiko ceva āraññikattassa ca vaṇṇavādī piṇḍapātiko ceva
 piṇḍapātikattassa ca vaṇṇavādī paṁsukūliko ceva paṁsukūlikattassa
 ca vaṇṇavādī tecīvariko ceva tecīvarikattassa ca vaṇṇavādī
 appiccho ceva appicchatāya ca vaṇṇavādī santuṭṭho ceva
 santuṭṭhiyā ca vaṇṇavādī pavivitto ceva pavivekassa ca vaṇṇavādī

  *  *  *  *  *  *
  Footnote:1 Yu. anusāsananti.
-------------------------------------------------
[page 247]
 Asaṁsaṭṭho ceva asaṁsaggassa ca vaṇṇavādī āraddhaviriyo ceva
 viriyārambhassa ca vaṇṇavādī taṁ therā bhikkhū āsanena
 nimantenti ehi bhikkhu ko nāmāyaṁ bhikkhu bhaddako vatāyaṁ bhikkhu
 sikkhākāmo vatāyaṁ bhikkhu ehi bhikkhu idaṁ āsanaṁ nisīdāhīti.
 Tatra kassapa navānaṁ bhikkhūnaṁ evaṁ hoti yo kira so hoti bhikkhu
 āraññiko ceva āraññikattassa ca vaṇṇavādī piṇḍapātiko
 ceva ... Paṁsukūliko ceva ... Tecīvariko ceva ... Appiccho ceva ...
 Santuṭṭho ceva ... Pavivitto ceva ... Asaṁsaṭṭho ceva ... Āraddhaviriyo
 ceva viriyārambhassa ca vaṇṇavādī taṁ therā bhikkhū āsanena
 nimantenti ehi bhikkhu ko nāmāyaṁ bhikkhu bhaddako vatāyaṁ
 bhikkhu sikkhākāmo vatāyaṁ bhikkhu ehi bhikkhu idaṁ āsanaṁ nisīdāhīti
 te tathattāya paṭipajjanti tesantaṁ hoti dīgharattaṁ hitāya sukhāya.
      [496] Etarahi pana kassapa therā bhikkhū na ceva āraññikā
 na ca āraññikattassa vaṇṇavādino na ceva piṇḍapātikā
 na ca piṇḍapātikattassa vaṇṇavādino na ceva paṁsukūlikā na ca
 paṁsukūlikattassa vaṇṇavādino na ceva tecīvarikā na ca tecīvarikattassa
 vaṇṇavādino na ceva appicchā na ca appicchatāya vaṇṇavādino
 na ceva santuṭṭhā na ca < PTS. S II , 210 >santuṭṭhiyā vaṇṇavādino
 na ceva pavivittā na ca pavivekassa vaṇṇavādino na ceva
 asaṁsaṭṭhā na ca asaṁsaggassa vaṇṇavādino na ceva āraddhaviriyā
-------------------------------------------------
[page 248]
 Na ca viriyārambhassa vaṇṇavādino. Tatra yo hoti bhikkhu
 ñāto yasassī lābhī cīvarapiṇḍapātasenāsanagilānapaccayabhesajjaparikkhārānaṁ
 taṁ therā bhikkhū āsanena nimantenti ehi bhikkhu
 ko nāmāyaṁ bhikkhu bhaddako vatāyaṁ bhikkhu sabrahmacārikāmo vatāyaṁ
 bhikkhu ehi bhikkhu idaṁ āsanaṁ nisīdāhīti. Tatra kassapa navānaṁ
 bhikkhūnaṁ evaṁ hoti yo kira so hoti bhikkhu ñāto yasassī
 lābhī cīvarapiṇḍapātasenāsanagilānapaccayabhesajjaparikkhārānaṁ taṁ
 therā bhikkhū āsanena nimantenti ehi bhikkhu ko nāmāyaṁ bhikkhu
 bhaddako vatāyaṁ bhikkhu sabrahmacārikāmo vatāyaṁ bhikkhu ehi bhikkhu
 idaṁ āsanaṁ nisīdāhīti te tathattāya paṭipajjanti tesantaṁ hoti
 dīgharattaṁ ahitāya dukkhāya. Yañhi taṁ kassapa sammā vadamāno
 vadeyya upaddutā brahmacārī brahmacārūpaddavena abhivānā 1-
 brahmacārī brahmacārābhivānenāti 2-. Etarahi taṁ kassapa sammā
 vadamāno vadeyya upaddutā brahmacārī brahmacārūpaddavena
 abhivānā brahmacārī brahmacārābhivānenāti. Aṭṭhamaṁ.
      [497] Sāvatthiyaṁ viharati ... Ahaṁ < PTS. S II , 211 >bhikkhave yāvadeva ākaṅkhāmi
 vivicceva kāmehi vivicca akusalehi dhammehi savitakkaṁ savicāraṁ vivekajaṁ
 pītisukhaṁ paṭhamaṁ jhānaṁ upasampajja viharāmi. Kassapopi bhikkhave
 yāvadeva ākaṅkhati vivicceva kāmehi vivicca akusalehi dhammehi
 savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.

  *  *  *  *  *  *
  Footnote:1 Ma. abhipatthanā. Yu. abhibhavanā. 2 Ma. brahmacāriabhipatthanenāti.
 Yu. brahmacārābhibhavanenāti.
-------------------------------------------------
[page 249]
      [498] Ahaṁ bhikkhave yāvadeva ākaṅkhāmi vitakkavicārānaṁ
 vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ
 samādhijaṁ pītisukhaṁ dutiyaṁ jhānaṁ upasampajja viharāmi. Kassapopi
 bhikkhave yāvadeva ākaṅkhati vitakkavicārānaṁ vūpasamā .pe. Dutiyaṁ
 jhānaṁ upasampajja viharati.
      [499] Ahaṁ bhikkhave yāvadeva ākaṅkhāmi pītiyā ca virāgā
 upekkhako ca viharāmi sato ca sampajāno sukhañca kāyena
 paṭisaṁvedemi yantaṁ ariyā ācikkhanti upekkhako satimā
 sukhavihārīti tatiyaṁ jhānaṁ upasampajja viharāmi. Kassapopi bhikkhave
 yāvadeva ākaṅkhati pītiyā ca virāgā upekkhako ca viharati sato ca
 sampajāno sukhañca kāyena paṭisaṁvedeti yantaṁ ariyā ācikkhanti
 upekkhako satimā sukhavihārīti tatiyaṁ jhānaṁ upasampajja viharati.
      [500] Ahaṁ bhikkhave yāvadeva ākaṅkhāmi sukhassa ca pahānā
 dukkhassa ca pahānā pubbeva somanassadomanassānaṁ atthaṅgamā
 adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharāmi.
 Kassapopi bhikkhave yāvadeva ākaṅkhati sukhassa ca pahānā .pe.
 Catutthaṁ jhānaṁ upasampajja viharati.
      [501] Ahaṁ bhikkhave yāvadeva ākaṅkhāmi sabbaso rūpasaññānaṁ
 samatikkamā paṭighasaññānaṁ atthaṅgamā nānattasaññānaṁ amanasikārā
 ananto ākāsoti ākāsānañcāyatanaṁ upasampajja viharāmi.
-------------------------------------------------
[page 250]
 Kassapopi bhikkhave yāvadeva ākaṅkhati sabbaso rūpasaññānaṁ
 samatikkamā .pe. Ākāsānañcāyatanaṁ upasampajja viharati.
      [502] Ahaṁ < PTS. S II , 212 >bhikkhave yāvadeva ākaṅkhāmi sabbaso
 ākāsānañcāyatanaṁ samatikkamma anantaṁ viññāṇanti viññāṇañcāyatanaṁ
 upasampajja viharāmi. Kassapopi bhikkhave yāvadeva ākaṅkhati
 sabbaso ākāsānañcāyatanaṁ samatikkamma anantaṁ viññāṇanti
 viññāṇañcāyatanaṁ upasampajja viharati.
      [503] Ahaṁ bhikkhave yāvadeva ākaṅkhāmi sabbaso
 viññāṇañcāyatanaṁ samatikkamma natthi kiñcīti ākiñcaññāyatanaṁ
 upasampajja viharāmi. Kassapopi bhikkhave yāvadeva ākaṅkhati .pe.
 Ākiñcaññāyatanaṁ upasampajja viharati.
      [504] Ahaṁ bhikkhave yāvadeva ākaṅkhāmi sabbaso
 ākiñcaññāyatanaṁ samatikkamma nevasaññānāsaññāyatanaṁ upasampajja
 viharāmi. Kassapopi bhikkhave yāvadeva ākaṅkhati .pe.
 Nevasaññānāsaññāyatanaṁ upasampajja viharati.
      [505] Ahaṁ bhikkhave yāvadeva ākaṅkhāmi sabbaso
 nevasaññānāsaññāyatanaṁ samatikkamma saññāvedayitanirodhaṁ upasampajja
 viharāmi. Kassapopi bhikkhave .pe. Saññāvedayitanirodhaṁ
 upasampajja viharati.
      [506] Ahaṁ bhikkhave yāvadeva ākaṅkhāmi anekavihitaṁ iddhividhaṁ
-------------------------------------------------
[page 251]
 Paccanubhomi ekopi hutvā bahudhā homi bahudhāpi hutvā eko
 homi āvibhāvaṁ tirobhāvaṁ tirokuḍḍaṁ tiropākāraṁ tiropabbataṁ
 asajjamāno gacchāmi seyyathāpi ākāse paṭhaviyāpi ummujjanimmujjaṁ
 karomi seyyathāpi udake udakepi abhijjamāne gacchāmi seyyathāpi
 paṭhaviyaṁ ākāsepi pallaṅkena caṅkamāmi 1- seyyathāpi pakkhī sakuṇo
 imepi candimasuriye evaṁmahiddhike evaṁmahānubhāve pāṇinā parimasāmi
 parimajjāmi yāva brahmalokāpi kāyena vasaṁ vattemi. Kassapopi
 bhikkhave yāvadeva ākaṅkhati anekavihitaṁ iddhividhaṁ paccanubhoti .pe.
 Yāva brahmalokāpi kāyena vasaṁ vatteti.
      [507] < PTS. S II , 213 >Ahaṁ bhikkhave yāvadeva ākaṅkhāmi dibbāya sotadhātuyā .pe.
 Ye dūre santike ca. Kassapopi bhikkhave ... Santike ca.
      [508] Ahaṁ bhikkhave yāvadeva ākaṅkhāmi parasattānaṁ
 parapuggalānaṁ cetasā ceto paricca jānāmi 2- sarāgaṁ vā cittaṁ
 sarāgaṁ cittanti pajānāmi vītarāgaṁ vā cittaṁ vītarāgaṁ cittanti
 pajānāmi sadosaṁ vā cittaṁ .pe. Vītadosaṁ vā cittaṁ ...
 Samohaṁ vā cittaṁ ... Vītamohaṁ vā cittaṁ ... Saṅkhittaṁ vā cittaṁ ...
 Vikkhittaṁ vā cittaṁ ... Mahaggataṁ vā cittaṁ ... Amahaggataṁ vā cittaṁ ...
 Sauttaraṁ vā cittaṁ ... Anuttaraṁ vā cittaṁ ... Samāhitaṁ vā cittaṁ ...
 Asamāhitaṁ vā cittaṁ ... Vimuttaṁ vā cittaṁ ... Avimuttaṁ vā cittaṁ
 avimuttaṁ cittanti pajānāmi. Kassapopi bhikkhave yāvadeva ākaṅkhati

  *  *  *  *  *  *
  Footnote:1 Ma. kamāmi. 2 Ma. Yu. pajānāmi.
-------------------------------------------------
[page 252]
 Parasattānaṁ parapuggalānaṁ cetasā ceto paricca jānāti 1- sarāgaṁ
 vā cittaṁ sarāgaṁ cittanti pajānāti .pe. Avimuttaṁ vā cittaṁ
 avimuttaṁ cittanti pajānāti.
      [509] Ahaṁ bhikkhave yāvadeva ākaṅkhāmi anekavihitaṁ
 pubbenivāsaṁ anussarāmi seyyathīdaṁ ekampi jātiṁ dvepi jātiyo
 tissopi jātiyo catassopi jātiyo pañcapi jātiyo dasapi jātiyo
 vīsampi jātiyo tiṁsampi jātiyo cattāḷīsampi jātiyo paññāsampi
 jātiyo jātisatampi jātisahassampi jātisatasahassampi anekepi
 saṁvaṭṭakappe anekepi vivaṭṭakappe anekepi saṁvaṭṭavivaṭṭakappe amutrāsiṁ
 evaṁnāmo evaṁgotto evaṁvaṇṇo evamāhāro evaṁsukhadukkhapaṭisaṁvedī
 evamāyupariyanto so tato cuto amutra udapādiṁ 2- tatrāpāsiṁ 3-
 evaṁnāmo evaṁgotto evaṁvaṇṇo evamāhāro evaṁsukhadukkhapaṭisaṁvedī
 evamāyupariyanto so tato cuto idhūpapannoti iti sākāraṁ
 sauddesaṁ anekavihitaṁ pubbenivāsaṁ anussarāmi. Kassapopi bhikkhave
 yāvadeva ākaṅkhati anekavihitaṁ pubbenivāsaṁ anussarati seyyathīdaṁ
 ekampi jātiṁ .pe. Iti sākāraṁ sauddesaṁ anekavihitaṁ
 pubbenivāsaṁ anussarati.
      [510] Ahaṁ bhikkhave yāvadeva ākaṅkhāmi dibbena cakkhunā
 visuddhena atikkantamānusakena satte passāmi cavamāne upapajjamāne
 hīne paṇīte suvaṇṇe dubbaṇṇe sugate duggate yathākammūpage

  *  *  *  *  *  *
  Footnote:1 Ma. Yu. pajānāti. 2 Yu. udapādi. 3 Yu. tatrāvāsiṁ.
-------------------------------------------------
[page 253]
 Satte pajānāmi ime vata bhonto sattā kāyaduccaritena samannāgatā
 vacīduccaritena samannāgatā manoduccaritena samannāgatā ariyānaṁ
 upavādakā micchādiṭṭhikā micchādiṭṭhikammasamādānā te kāyassa
 bhedā paraṁ maraṇā apāyaṁ duggatiṁ vinipātaṁ nirayaṁ upapannā ime vā
 pana bhonto sattā kāyasucaritena samannāgatā vacīsucaritena samannāgatā
 manosucaritena samannāgatā ariyānaṁ anupavādakā sammādiṭṭhikā
 sammādiṭṭhikammasamādānā te kāyassa bhedā paraṁ maraṇā sugatiṁ
 saggaṁ lokaṁ upapannāti iti dibbena cakkhunā visuddhena
 atikkantamānusakena satte passāmi cavamāne upapajjamāne hīne paṇīte
 suvaṇṇe dubbaṇṇe sugate duggate yathākammūpage satte pajānāmi.
 Kassapopi bhikkhave yāvadeva ākaṅkhati dibbena cakkhunā visuddhena
 atikkantamānusakena satte passati cavamāne .pe. Yathākammūpage
 satte pajānāti.
      [511] Ahaṁ bhikkhave āsavānaṁ khayā anāsavaṁ cetovimuttiṁ
 paññāvimuttiṁ diṭṭheva dhamme sayaṁ abhiññā sacchikatvā upasampajja
 viharāmi. Kassapopi bhikkhave āsavānaṁ khayā anāsavaṁ cetovimuttiṁ
 paññāvimuttiṁ diṭṭheva dhamme sayaṁ abhiññā sacchikatvā upasampajja
 viharatīti. Navamaṁ.
      [512] Evamme sutaṁ ekaṁ < PTS. S II , 215 >samayaṁ āyasmā mahākassapo
 sāvatthiyaṁ viharati jetavane anāthapiṇḍikassa ārāme. Atha kho
-------------------------------------------------
[page 254]
 Āyasmā ānando pubbaṇhasamayaṁ nivāsetvā pattacīvaramādāya
 yenāyasmā mahākassapo tenupasaṅkami upasaṅkamitvā āyasmantaṁ
 mahākassapaṁ etadavoca āyāma bhante kassapa yena aññataro
 bhikkhunūpassayo tenupasaṅkamissāmāti. Gaccha tvaṁ āvuso ānanda
 bahukicco tvaṁ bahukaraṇīyoti. Dutiyampi kho āyasmā ānando
 āyasmantaṁ mahākassapaṁ etadavoca āyāma bhante kassapa yena
 aññataro bhikkhunūpassayo tenupasaṅkamissāmāti. Gaccha tvaṁ āvuso
 ānanda bahukicco tvaṁ bahukaraṇīyoti. Tatiyampi kho āyasmā
 ānando āyasmantaṁ mahākassapaṁ etadavoca āyāma bhante
 kassapa yena aññataro bhikkhunūpassayo tenupasaṅkamissāmāti.
      [513] Atha kho āyasmā mahākassapo pubbaṇhasamayaṁ
 nivāsetvā pattacīvaramādāya āyasmatā ānandena pacchāsamaṇena yena
 aññataro bhikkhunūpassayo tenupasaṅkami upasaṅkamitvā paññatte
 āsane nisīdi. Atha kho sambahulā bhikkhuniyo yenāyasmā
 mahākassapo tenupasaṅkamiṁsu upasaṅkamitvā āyasmantaṁ mahākassapaṁ
 abhivādetvā ekamantaṁ nisīdiṁsu. Ekamantaṁ nisinnā kho tā bhikkhuniyo
 āyasmā mahākassapo dhammiyā kathāya sandassesi samādapesi
 samuttejesi sampahaṁsesi. Atha kho āyasmā mahākassapo tā
 bhikkhuniyo dhammiyā kathāya sandassetvā samādapetvā samuttejetvā
 sampahaṁsetvā uṭṭhāyāsanā pakkāmi.
-------------------------------------------------
[page 255]
      [514] Atha kho thullatissā bhikkhunī anattamanā anattamanavācaṁ
 nicchāresi < PTS. S II , 216 >kiṁ pana ayyo mahākassapo ayyassa ānandassa
 vedehamunino sammukhā dhammaṁ bhāsitabbaṁ maññati seyyathāpi nāma
 sūcibāṇijako sukhumasūcikārassa santike sūciṁ vikketabbaṁ maññeyya
 evameva ayyo mahākassapo ayyassa ānandassa vedehamunino
 sammukhā dhammaṁ bhāsitabbaṁ maññatīti 1-. Assosi kho āyasmā
 mahākassapo thullatissāya bhikkhuniyā imaṁ vācaṁ bhāsamānāya.
 Atha kho āyasmā mahākassapo āyasmantaṁ ānandaṁ etadavoca
 kiṁ nu kho āvuso ānanda ahaṁ sūcibāṇijako tvaṁ sūcikāro
 udāhu ahaṁ sūcikāro tvaṁ sūcibāṇijakoti. Khamatha 2- bhante kassapa
 bālo mātugāmoti.
      [515] Āgamehi tvaṁ āvuso ānanda mā te saṅgho
 uttariṁ upaparikkhi taṁ kiṁ maññasi āvuso ānanda api nu
 tvaṁ bhagavato sammukhā bhikkhusaṅghe upanīto ahaṁ bhikkhave yāvadeva
 ākaṅkhāmi vivicceva kāmehi vivicca akusalehi dhammehi savitakkaṁ
 savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi ānandopi
 bhikkhave yāvadeva ākaṅkhati vivicceva kāmehi vivicca akusalehi
 dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja
 viharatīti. No hetaṁ bhante. Ahaṁ kho āvuso bhagavato sammukhā
 bhikkhusaṅghe upanīto ahaṁ bhikkhave yāvadeva ākaṅkhāmi vivicceva

  *  *  *  *  *  *
  Footnote:1 Yu. maññātīti. 2 Ma. khama.
-------------------------------------------------
[page 256]
 Kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ
 paṭhamaṁ jhānaṁ upasampajja viharāmi kassapopi bhikkhave yāvadeva
 ākaṅkhati vivicceva kāmehi vivicca akusalehi dhammehi .pe. Paṭhamaṁ
 jhānaṁ < PTS. S II , 217 >upasampajja viharatīti. [navannaṁ anupubbavihārasamāpattīnaṁ
 pañcannañca abhiññānaṁ evaṁ peyyālo].
      [516] Taṁ kiṁ maññasi āvuso ānanda api nu tvaṁ bhagavato
 sammukhā bhikkhusaṅghe upanīto ahaṁ bhikkhave āsavānaṁ khayā anāsavaṁ
 cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā
 upasampajja viharāmi ānandopi bhikkhave āsavānaṁ khayā anāsavaṁ
 cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā
 upasampajja viharatīti. No hetaṁ bhante. Ahaṁ kho āvuso
 bhagavato sammukhā bhikkhusaṅghe upanīto ahaṁ bhikkhave āsavānaṁ
 khayā anāsavaṁ cetovimuttiṁ paññāvimuttiṁ diṭṭheva dhamme sayaṁ
 abhiññā sacchikatvā upasampajja viharāmi kassapopi bhikkhave
 āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme
 sayaṁ abhiññā sacchikatvā upasampajja viharatīti.
      [517] Sattaratanaṁ vā so 1- āvuso nāgaṁ aḍḍhaṭṭhamaratanaṁ 2- vā
 tālapattikāya chādetabbaṁ maññeyya yo maṁ 3- chahi abhiññāhi
 chādetabbaṁ maññeyyāti. Cavittha ca pana thullatissā bhikkhunī
 brahmacariyamhāti. Dasamaṁ.

  *  *  *  *  *  *
  Footnote:1 Ma. Yu. ayaṁ pāṭho natthi. 2 Yu. aḍḍhaṭṭharatanaṁ. 3 Ma. Yu. me.
-------------------------------------------------
[page 257]
      [518] Ekaṁ samayaṁ āyasmā mahākassapo rājagahe viharati
 veḷuvane kalandakanivāpe. Tena kho pana samayena āyasmā ānando
 dakkhiṇāgirismiṁ cārikaṁ carati mahatā bhikkhusaṅghena saddhiṁ. Tena kho
 pana < PTS. S II , 218 >samayena āyasmato ānandassa tiṁsamattā saddhivihārino bhikkhū
 sikkhaṁ paccakkhāya hīnāyāvattā bhavanti yebhuyyena kumārabhūtā.
      [519] Atha kho āyasmā ānando dakkhiṇāgirismiṁ yathābhirantaṁ
 cārikaṁ caritvā yena rājagahaṁ veḷuvanaṁ kalandakanivāpaṁ 1- yenāyasmā
 mahākassapo tenupasaṅkami upasaṅkamitvā āyasmantaṁ mahākassapaṁ
 abhivādetvā ekamantaṁ nisīdi. Ekamantaṁ nisinnaṁ kho āyasmantaṁ
 ānandaṁ āyasmā mahākassapo etadavoca kati nu kho āvuso
 ānanda atthavase paṭicca bhagavatā kulesu tikabhojanaṁ paññattanti.
      [520] Tayo kho bhante kassapa atthavase paṭicca bhagavatā
 kulesu tikabhojanaṁ paññattaṁ dummaṅkūnaṁ puggalānaṁ niggahāya pesalānaṁ
 bhikkhūnaṁ phāsuvihārāya mā pāpicchā pakkhaṁ nissāya saṅghaṁ bhindeyyuṁ
 kulānudayatāya ca ime kho bhante kassapa tayo atthavase paṭicca
 bhagavatā kulesu tikabhojanaṁ paññattanti.
      [521] Atha kiñcarahi tvaṁ āvuso ānanda imehi [2]- bhikkhūhi
 indriyesu aguttadvārehi bhojane amattaññūhi jāgariyaṁ ananuyuttehi
 saddhiṁ cārikaṁ carasi sassaghātaṁ maññe carasi kulappaghātaṁ 3- maññe
 carasi olujjati kho te āvuso ānanda parisā palujjanti

  *  *  *  *  *  *
  Footnote:1 Ma. Yu. kalandakanivāpo. 2 Ma. Yu. navehi. 3 Ma. kulūpaghātaṁ. Yu. kulupaghātaṁ.
 evamuparipi.
-------------------------------------------------
[page 258]
 Kho te āvuso ānanda navappāyā na vāyaṁ kumārako
 mattamaññāsīti. Api < PTS. S II , 219 >me bhante kassapa sirasmiṁ palitāni jātāni
 atha ca pana mayaṁ ajjāpi āyasmato mahākassapassa kumārakavādā
 na muccāmāti. Tathā hi pana tvaṁ āvuso ānanda imehi navehi
 bhikkhūhi indriyesu aguttadvārehi bhojane amattaññūhi jāgariyaṁ
 ananuyuttehi saddhiṁ cārikaṁ carasi sassaghātaṁ maññe carasi kulappaghātaṁ
 maññe carasi olujjati kho te āvuso ānanda parisā palujjanti
 kho te āvuso navappāyā na vāyaṁ kumārako mattamaññāsīti.
      [522] Assosi kho thullanandā bhikkhunī ayyena kira mahākassapena
 ayyo ānando vedehamuni kumārakavādena apasāditoti.
 Atha kho thullanandā bhikkhunī anattamanā anattamanavācaṁ nicchāresi
 kiṁ pana ayyo mahākassapo aññatitthiyapubbo samāno ayyaṁ
 ānandaṁ vedehamuniṁ kumārakavādena apasādetabbaṁ maññatīti.
 Assosi kho āyasmā mahākassapo thullanandāya bhikkhuniyā imaṁ
 vācaṁ bhāsamānāya.
      [523] Atha kho āyasmā mahākassapo āyasmantaṁ ānandaṁ
 etadavoca tagghāvuso ānanda thullanandāya bhikkhuniyā sahasā
 appaṭisaṅkhā vācā bhāsitā yatohaṁ āvuso kesamassuṁ ohāretvā
 kāsāyāni vatthāni acchādetvā agārasmā anagāriyaṁ pabbajito
 nābhijānāmi aññaṁ satthāraṁ uddisitā 1- aññatra tena bhagavatā

  *  *  *  *  *  *
  Footnote:1 Yu. uddisituṁ.
-------------------------------------------------
[page 259]
 Arahatā sammāsambuddhena. Pubbe me āvuso āgārikabhūtassa
 sato etadahosi sambādho gharāvāso rajāpatho ajjhokāso
 pabbajjā nayidaṁ sukaraṁ agāraṁ ajjhāvasatā ekantaparipuṇṇaṁ
 ekantaparisuddhaṁ saṅkhalikhitaṁ brahmacariyaṁ carituṁ yannūnāhaṁ kesamassuṁ
 ohāretvā kāsāyāni vatthāni acchādetvā agārasmā anagāriyaṁ
 pabbajeyyanti. So khvāhaṁ āvuso aparena samayena paṭapilotikānaṁ
 saṅghāṭiṁ karitvā 1- ye loke arahanto te uddissa kesamassuṁ
 ohāretvā kāsāyāni vatthāni acchādetvā agārasmā anagāriyaṁ
 pabbajiṁ so evaṁ pabbajito samāno addhānamaggaṁ paṭipanno
 addasaṁ bhagavantaṁ antarā ca rājagahaṁ antarā ca nāḷandaṁ
 bahuputtacetiye nisinnaṁ disvāna me etadahosi satthārañca vatāhaṁ
 passeyyaṁ bhagavantameva passeyyaṁ sugatañca vatāhaṁ passeyyaṁ
 bhagavantameva passeyyaṁ sammāsambuddhañca vatāhaṁ passeyyaṁ bhagavantameva
 passeyyanti. So khvāhaṁ āvuso tattheva bhagavato pādesu
 sirasā nipatitvā bhagavantaṁ etadavocaṁ satthā me bhante bhagavā
 sāvakohamasmi satthā me bhante bhagavā sāvakohamasmīti.
      [524] Evaṁ vutte maṁ āvuso bhagavā etadavoca yo kho
 kassapa evaṁ sabbacetaso samannāhataṁ 2- sāvakaṁ ajānaññeva vadeyya
 jānāmīti apassaññeva vadeyya passāmīti muddhāpi tassa
 vipateyya. Ahaṁ kho pana kassapa jānaññeva vadāmi jānāmīti

  *  *  *  *  *  *
  Footnote:1 Ma. kāretvā. 2 Ma. sabbacetasā samanāgataṁ. Yu. sabbaṁ cetasā samanāgataṁ.
-------------------------------------------------
[page 260]
 Passaññeva vadāmi passāmīti. Tasmātiha te kassapa evaṁ
 sikkhitabbaṁ tibbaṁ me hirottappaṁ paccupaṭṭhitaṁ bhavissati theresu
 navesu majjhimesūti evañhi te kassapa sikkhitabbaṁ. Tasmātiha
 te kassapa evaṁ sikkhitabbaṁ yaṅkañci dhammaṁ suṇissāmi kusalūpasañhitaṁ
 sabbantaṁ aṭṭhikatvā manasikaritvā sabbacetaso samannāharitvā
 ohitasoto dhammaṁ suṇissāmīti evañhi te kassapa sikkhitabbaṁ.
 Tasmātiha te kassapa evaṁ sikkhitabbaṁ sātasahagatā ca me
 kāyagatāsati na < PTS. S II , 221 >vijahissatīti evañhi te kassapa sikkhitabbanti.
 Atha kho maṁ āvuso bhagavā iminā ovādena ovaditvā
 uṭṭhāyāsanā pakkāmi. Sattāhameva khohaṁ āvuso sāṇo 1-
 raṭṭhapiṇḍaṁ bhuñjiṁ atha aṭṭhamiyā aññā udapādi. Atha kho
 āvuso bhagavā maggā okkamma yena aññataraṁ rukkhamūlaṁ
 tenupasaṅkami. Atha khvāhaṁ āvuso paṭapilotikānaṁ saṅghāṭiṁ catugguṇaṁ
 paññapetvā bhagavantaṁ etadavocaṁ idha bhante bhagavā nisīdatu yaṁ
 mamassa dīgharattaṁ hitāya sukhāyāti. Nisīdi kho āvuso bhagavā
 paññatte āsane. Nisajja kho maṁ āvuso bhagavā etadavoca
 mudukā kho tyāyaṁ kassapa paṭapilotikānaṁ saṅghāṭīti. Paṭiggaṇhātu
 me bhante bhagavā paṭapilotikānaṁ saṅghāṭiṁ anukampaṁ upādāyāti.
 Dhāressasi pana me tvaṁ kassapa sāṇāni paṁsukūlāni nibbasanānīti.
 Dhāressāmahaṁ bhante bhagavato sāṇāni paṁsukūlāni nibbasanānīti.

  *  *  *  *  *  *
  Footnote:1 Ma. saraṇo.
-------------------------------------------------
[page 261]
      [525] So khvāhaṁ āvuso paṭapilotikānaṁ saṅghāṭiṁ bhagavato
 pādāsiṁ ahaṁ panassa bhagavato sāṇāni paṁsukūlāni nibbasanāni
 paṭipajjiṁ. Yañhi taṁ āvuso sammā vadamāno vadeyya bhagavato
 putto oraso mukhato jāto dhammajo dhammanimmito
 dhammadāyādo paṭiggahitāni sāṇāni paṁsukūlāni nibbasanānīti mamaṁ taṁ
 sammā vadamāno vadeyya bhagavato putto oraso mukhato jāto
 dhammajo dhammanimmito dhammadāyādo paṭiggahitāni sāṇāni paṁsukūlāni
 nibbasanānīti.
      [526] Ahaṁ kho āvuso yāvadeva ākaṅkhāmi vivicceva kāmehi
 vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ
 jhānaṁ upasampajja viharāmi. Ahaṁ kho āvuso yāvadeva ākaṅkhāmi
 .pe. [navannaṁ anupubbavihārasamāpattīnaṁ pañcannañca abhiññānaṁ
 evaṁ peyyālo].
      [527] Ahaṁ kho āvuso āsavānaṁ khayā anāsavaṁ cetovimuttiṁ
 paññāvimuttiṁ diṭṭheva dhamme sayaṁ abhiññā sacchikatvā upasampajja
 viharāmi. Sattaratanaṁ vā so āvuso nāgaṁ aḍḍhaṭṭhamaratanaṁ vā
 tālapattikāya chādetabbaṁ maññeyya yo maṁ chahi abhiññāhi
 chādetabbaṁ maññeyyāti. Cavittha ca pana thullanandā bhikkhunī
 brahmacariyamhāti. Ekādasamaṁ.
      [528] Ekaṁ samayaṁ āyasmā ca mahākassapo āyasmā ca
-------------------------------------------------
[page 262]
 Sārīputto bārāṇasiyaṁ viharanti isipatane migadāye. Atha kho
 āyasmā sārīputto sāyaṇhasamayaṁ paṭisallānā vuṭṭhito yenāyasmā
 mahākassapo tenupasaṅkami upasaṅkamitvā āyasmatā mahākassapena
 saddhiṁ sammodi sammodanīyaṁ kathaṁ sārāṇīyaṁ vītisāretvā
 ekamantaṁ nisīdi.
      [529] Ekamantaṁ nisinno kho āyasmā sārīputto āyasmantaṁ
 mahākassapaṁ etadavoca kinnu kho āvuso kassapa hoti tathāgato
 parammaraṇāti. Abyākataṁ kho etaṁ āvuso bhagavatā hoti
 tathāgato parammaraṇāti. Kiṁ < PTS. S II , 223 >panāvuso na hoti tathāgato
 parammaraṇāti. Etampi 1- kho āvuso abyākataṁ bhagavatā na
 hoti tathāgato parammaraṇāti. Kiṁ nu kho āvuso hoti ca
 na ca hoti tathāgato parammaraṇāti. Abyākataṁ kho etaṁ āvuso
 bhagavatā hoti ca na ca hoti tathāgato parammaraṇāti. Kiṁ
 panāvuso neva hoti na na hoti tathāgato parammaraṇāti.
 Etampi kho āvuso abyākataṁ bhagavatā neva hoti na na
 hoti tathāgato parammaraṇāti. Kasmā cetaṁ āvuso abyākataṁ
 bhagavatāti. Na hetaṁ āvuso atthasañhitaṁ nādibrahmacariyakaṁ na
 nibbidāya na virāgāya na nirodhāya na upasamāya na abhiññāya na
 sambodhāya na nibbānāya saṁvattati tasmā taṁ abyākataṁ bhagavatāti.
      [530] Atha kiñcarahāvuso byākataṁ bhagavatāti. Idaṁ dukkhanti

  *  *  *  *  *  *
  Footnote:1 Ma. Yu. evampi.
-------------------------------------------------
[page 263]
 Kho āvuso byākataṁ bhagavatā ayaṁ dukkhasamudayoti byākataṁ bhagavatā
 ayaṁ dukkhanirodhoti byākataṁ bhagavatā ayaṁ dukkhanirodhagāminī paṭipadāti
 byākataṁ bhagavatāti. Kasmā cetaṁ āvuso byākataṁ bhagavatāti.
 Etañhi āvuso atthasañhitaṁ etaṁ ādibrahmacariyakaṁ etaṁ nibbidāya
 virāgāya nirodhāya upasamāya abhiññāya sambodhāya nibbānāya
 saṁvattati tasmā taṁ byākataṁ bhagavatāti. Dvādasamaṁ.
      [531] Ekaṁ samayaṁ bhagavā sāvatthiyaṁ viharati jetavane anāthapiṇḍikassa
 ārāme. Atha kho āyasmā mahākassapo yena bhagavā
 tenupasaṅkami upasaṅkamitvā bhagavantaṁ abhivādetvā ekamantaṁ nisīdi.
 Ekamantaṁ nisinno kho āyasmā mahākassapo bhagavantaṁ etadavoca
 ko nu kho bhante hetu ko paccayo yena pubbe appatarāni
 ceva sikkhāpadāni ahesuṁ bahutarā ca bhikkhū aññāya saṇṭhahiṁsu
 ko pana bhante hetu ko paccayo yenetarahi bahutarāni ceva
 sikkhāpadāni appatarā ca bhikkhū aññāya saṇṭhahantīti.
      [532] Evañhetaṁ 1- kassapa hoti sattesu hāyamānesu saddhamme
 antaradhāyamāne bahutarāni ceva sikkhāpadāni honti appatarā ca
 bhikkhū aññāya saṇṭhahanti na tāva kassapa saddhammassa antaradhānaṁ
 hoti yāva na saddhammapaṭirūpakaṁ loke uppajjati yato ca
 kho kassapa saddhammapaṭirūpakaṁ loke uppajjati atha saddhammassa
 antaradhānaṁ hoti. Seyyathāpi kassapa na tāva jātarūpassa

  *  *  *  *  *  *
  Footnote:1 Ma. evañcetaṁ.
-------------------------------------------------
[page 264]
 Antaradhānaṁ hoti yāva na jātarūpapaṭirūpakaṁ loke uppajjati yato
 ca kho kassapa jātarūpapaṭirūpakaṁ loke uppajjati atha jātarūpassa
 antaradhānaṁ hoti. Evameva kho kassapa na tāva saddhammassa
 antaradhānaṁ hoti yāva na saddhammapaṭirūpakaṁ loke uppajjati
 yato ca kho kassapa saddhammapaṭirūpakaṁ loke uppajjati atha
 saddhammassa antaradhānaṁ hoti.
      [533] Na kho kassapa paṭhavīdhātu saddhammaṁ antaradhāpeti na
 āpodhātu saddhammaṁ antaradhāpeti na tejodhātu saddhammaṁ
 antaradhāpeti na vāyodhātu saddhammaṁ antaradhāpeti atha kho idheva te
 uppajjanti moghapurisā ye imaṁ saddhammaṁ antaradhāpenti seyyathāpi
 kassapa nāvā ādikeneva opilāvati 1-. Na kho kassapa evaṁ
 saddhammassa antaradhānaṁ hoti.
      [534] Pañca khome kassapa okkamaniyā dhammā saddhammassa
 sammosāya antaradhānāya saṁvattanti. Katame pañca. Idha kassapa
 bhikkhū bhikkhuniyo < PTS. S II , 225 >upāsakā upāsikāyo satthari agāravā viharanti
 appatissā dhamme agāravā viharanti appatissā saṅghe agāravā
 viharanti appatissā sikkhāya agāravā viharanti appatissā samādhismiṁ
 agāravā viharanti appatissā. Ime kho kassapa pañca okkamaniyā
 dhammā saddhammassa sammosāya antaradhānāya saṁvattanti.
      [535] Pañca khome kassapa dhammā saddhammassa ṭhitiyā

  *  *  *  *  *  *
  Footnote:1 Ma. Yu. opilavati.
-------------------------------------------------
[page 265]
 Asammosāya anantaradhānāya saṁvattanti. Katame pañca. Idha
 kassapa bhikkhū bhikkhuniyo upāsakā upāsikāyo satthari sagāravā
 viharanti sappatissā dhamme sagāravā viharanti sappatissā saṅghe
 sagāravā viharanti sappatissā sikkhāya sagāravā viharanti sappatissā
 samādhismiṁ sagāravā viharanti sappatissā. Ime kho kassapa
 pañca dhammā saddhammassa ṭhitiyā asammosāya anantaradhānāya
 saṁvattantīti. Terasamaṁ.
                   Kassapasaṁyuttaṁ catutthaṁ niṭṭhitaṁ.
                        Tassa uddānaṁ
          santuṭṭhañca anottāpī candūpamaṁ kulūpakaṁ
          jiṇṇaṁ tayo ca ovādā jhānābhiññā upassayaṁ
          cīvaraṁ parammaraṇaṁ saddhammapaṭirūpakanti.
                        --------
-------------------------------------------------
[page 266]
                      Lābhasakkārasaṁyuttaṁ
                         ------
                      paṭhamavaggo paṭhamo
      [536] Evamme sutaṁ ekaṁ samayaṁ bhagavā sāvatthiyaṁ viharati
 jetavane < PTS. S II , 226 >anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
      [537] Bhagavā etadavoca dāruṇo bhikkhave lābhasakkārasiloko
 kaṭuko pharuso antarāyiko anuttarassa yogakkhemassa adhigamāya
 tasmātiha bhikkhave evaṁ sikkhitabbaṁ uppannaṁ lābhasakkārasilokaṁ
 pajahissāma na ca no uppanno lābhasakkārasiloko cittaṁ pariyādāya
 ṭhassatīti evañhi vo bhikkhave sikkhitabbanti. Paṭhamaṁ.
      [538] Sāvatthiyaṁ viharati ... Dāruṇo bhikkhave lābhasakkārasiloko
 kaṭuko pharuso antarāyiko anuttarassa yogakkhemassa adhigamāya.
      [539] Seyyathāpi bhikkhave bāḷisiko āmisagataṁ baḷisaṁ gambhīre
 udakarahade pakkhipeyya tamenaṁ aññataro āmisacakkhu maccho
 gileyya evañhi so bhikkhave maccho gilabaḷiso bāḷisikassa anayaṁ
 āpanno byasanaṁ āpanno yathākāmakaraṇīyo bāḷisikassa.
      [540] Bāḷisikoti kho bhikkhave mārassetaṁ pāpimato adhivacanaṁ.
 Baḷisanti kho bhikkhave lābhasakkārasilokassetaṁ adhivacanaṁ. Yo hi
-------------------------------------------------
[page 267]
 Koci bhikkhave bhikkhu uppannaṁ lābhasakkārasilokaṁ assādeti nikāmeti
 ayaṁ vuccati bhikkhave bhikkhu gilabaḷiso mārassa anayaṁ āpanno byasanaṁ
 āpanno yathākāmakaraṇīyo pāpimato. Evaṁ dāruṇo kho bhikkhave
 lābhasakkārasiloko kaṭuko pharuso antarāyiko anuttarassa
 yogakkhemassa adhigamāya.
      [541] Tasmātiha bhikkhave evaṁ sikkhitabbaṁ uppannaṁ
 lābhasakkārasilokaṁ pajahissāma na ca no uppanno lābhasakkārasiloko
 cittaṁ pariyādāya ṭhassatīti evañhi < PTS. S II , 227 >vo bhikkhave
 sikkhitabbanti. Dutiyaṁ.
      [542] Sāvatthiyaṁ viharati ... Dāruṇo bhikkhave lābhasakkārasiloko
 .pe. Adhigamāya.
      [543] Bhūtapubbaṁ bhikkhave aññatarasmiṁ udakarahade mahākummakulaṁ
 ciranivāsi ahosi. Atha kho bhikkhave aññataro kummo yena
 aññataro kummo tenupasaṅkami aññataraṁ kummaṁ etadavoca mā
 kho tvaṁ tāta kumma etaṁ padesaṁ agamāsīti. Agamāsi kho
 bhikkhave so kummo taṁ padesaṁ tamenaṁ luddho papatāya vijjhi.
 Atha kho bhikkhave so kummo yena so kummo tenupasaṅkami.
 Addasā kho bhikkhave so kummo taṁ kummaṁ dūratova āgacchantaṁ
 disvāna taṁ kummaṁ etadavoca kacci tvaṁ tāta kumma na taṁ
 padesaṁ agamāsīti. Agamāsiṁ khvāhaṁ tāta kumma taṁ padesanti.
-------------------------------------------------
[page 268]
 Kacci panāpi 1- tāta kumma akkhato anupahatoti. Akkhato khomhi
 tāta kumma anupahato atthi pana me idaṁ suttakaṁ piṭṭhito
 piṭṭhito anubandhanti. Taggha hi 2- tāta kumma akkhato 3- taggha
 upahato etena hi te tāta kumma suttakena pitaro ca
 pitāmahā ca anayaṁ āpannā byasanaṁ āpannā gacchadāni tvaṁ tāta
 kumma nadāni tvaṁ amhākanti.
      [544] Luddhoti kho bhikkhave mārassetaṁ pāpimato adhivacanaṁ.
 Papatāyāti 4- kho bhikkhave lābhasakkārasilokassetaṁ adhivacanaṁ. Suttakanti
 kho bhikkhave nandirāgassetaṁ adhivacanaṁ. Yo hi koci bhikkhave bhikkhu
 uppannaṁ lābhasakkārasilokaṁ assādeti nikāmeti ayaṁ vuccati
 bhikkhave < PTS. S II , 228 >bhikkhu [5]- papatāya anayaṁ āpanno byasanaṁ āpanno yathākāmakaraṇīyo
 pāpimato. Evaṁ dāruṇo kho bhikkhave lābhasakkārasiloko
 .pe. Evañhi vo bhikkhave sikkhitabbanti. Tatiyaṁ.
      [545] Sāvatthiyaṁ viharati ... Dāruṇo bhikkhave lābhasakkārasiloko
 .pe. Adhigamāya.
      [546] Seyyathāpi bhikkhave dīghalomikā eḷakā kaṇṭakagahanaṁ
 paviseyya sā tatra tatra sajjeyya tatra tatra gaṇheyya 6- tatra
 tatra bajjheyya tatra tatra anayabyasanaṁ āpajjeyya evameva kho
 bhikkhave idhekacco bhikkhu lābhasakkārasilokena abhibhūto pariyādinnacitto
 pubbaṇhasamayaṁ nivāsetvā pattacīvaramādāya gāmaṁ vā nigamaṁ

  *  *  *  *  *  *
  Footnote:1 Ma. Yu. panāsi. 2 Ma. Yu. tagghasi. 3 Ma. Yu. khato. 4 Ma. papatāti.
 5 Ma. Yu. giddho. 6 Ma. gayheyya.
-------------------------------------------------
[page 269]
 Vā piṇḍāya pavisati so tatra tatra sajjati tatra tatra gayhati
 tatra tatra bajjhati tatra tatra anayabyasanaṁ āpajjati. Evaṁ
 dāruṇo kho bhikkhave lābhasakkārasiloko .pe. Evañhi vo
 bhikkhave sikkhitabbanti. Catutthaṁ.
      [547] Sāvatthiyaṁ viharati ... Dāruṇo bhikkhave lābhasakkārasiloko
 .pe. Adhigamāya.
      [548] Seyyathāpi bhikkhave kaṁsaḷakā 1- gūthādī gūthapūrā puṇṇā
 gūthassa pūrato cassa < PTS. S II , 229 >mahāgūthapuñjo sā tena aññā kaṁsaḷakā 1-
 atimaññeyya ahamhi gūthādī gūthapūrā puṇṇā gūthassa pūrato
 ca myāyaṁ mahāgūthapuñjoti. Evameva kho bhikkhave idhekacco
 bhikkhu lābhasakkārasilokenābhibhūto pariyādinnacitto pubbaṇhasamayaṁ
 nivāsetvā pattacīvaramādāya gāmaṁ vā nigamaṁ vā piṇḍāya pavisati
 so tattha bhuttāvī ca hoti yāvadattho nimantito ca svātanāya
 piṇḍapātopassa 2- pūro so ārāmaṁ gantvā bhikkhugaṇassa majjheva
 vikattheti 3- bhuttāvī camhi yāvadattho nimantito camhi svātanāya
 piṇḍapāto ca myāyaṁ pūro lābhī camhi cīvarapiṇḍapātasenāsana-
 gilānapaccayabhesajjaparikkhārānaṁ ime pana aññe bhikkhū appapuññā
 appesakkhā na lābhino cīvarapiṇḍapātasenāsanagilānapaccaya-
 bhesajjaparikkhārānanti. So tena lābhasakkārasilokena abhibhūto
 pariyādinnacitto aññe pesale bhikkhū atimaññati. Tañhi tassa

  *  *  *  *  *  *
  Footnote:1 Ma. mīḷahakā. Yu. piḷahakā. 2 Ma. Yu. piṇḍapāto cassa. 3 Ma. vikatthati.
-------------------------------------------------
[page 270]
 Bhikkhave moghapurisassa hoti dīgharattaṁ ahitāya dukkhāya. Evaṁ
 dāruṇo kho bhikkhave lābhasakkārasiloko .pe. Evañhi vo
 bhikkhave sikkhitabbanti. Pañcamaṁ.
      [549] Sāvatthiyaṁ viharati ... Dāruṇo bhikkhave lābhasakkārasiloko
 .pe. Adhigamāya.
      [550] Kaṁ 1- bhikkhave asanivicakkaṁ [2]-. Sekkhaṁ 3- appattamānasaṁ
 lābhasakkārasiloko anupāpuṇātu 4-. Asanivicakkanti kho bhikkhave
 lābhasakkārasilokassetaṁ adhivacanaṁ. Evaṁ dāruṇo < PTS. S II , 230 >kho bhikkhave
 lābhasakkārasiloko .pe. Evañhi vo bhikkhave sikkhitabbanti. Chaṭṭhaṁ.
      [551] Sāvatthiyaṁ viharati ... Dāruṇo bhikkhave lābhasakkārasiloko
 .pe. Adhigamāya.
      [552] Kaṁ bhikkhave diṭṭhigatena sallena vijjhatu 5-. Sekkhaṁ 3-
 appattamānasaṁ lābhasakkārasiloko anupāpuṇātu. Sallanti kho
 bhikkhave lābhasakkārasilokassetaṁ adhivacanaṁ. Evaṁ dāruṇo kho
 bhikkhave lābhasakkārasiloko .pe. Adhigamāya. Evañhi vo
 bhikkhave sikkhitabbanti. Sattamaṁ.
      [553] Sāvatthiyaṁ viharati ... Dāruṇo bhikkhave lābhasakkārasiloko
 .pe. Adhigamāya.
      [554] Passatha 6- no tumhe bhikkhave rattiyā paccūsasamayaṁ jarasigālassa
 vasamānassāti. Evaṁ bhante. So kho bhikkhave jarasigālo 7-

  *  *  *  *  *  *
  Footnote:1 Yu. kiṁ. 2 Ma. āgacchatu. 3 Yu. taṁ sekhaṁ. 4 Yu. anupāpuṇāti.
 5 Ma. diddhagatena visallena sallena vijjhatu. Yu. diṭṭhagatena ... vijjhanti.
 6 Ma. Yu. assūttha. 7 Ma. Yu. jarasiṅgālo.
-------------------------------------------------
[page 271]
 Ukkaṇṇakena 1- nāma rogajātena phuṭṭho neva thalagato 2- ramati na
 rukkhamūlagato ramati na abbhokāsagato ramati yena yena gacchati
 yattha yattha tiṭṭhati yattha yattha nisīdati yattha yattha nipajjati tattha
 tattha anayabyasanaṁ āpajjati. Evameva kho bhikkhave idhekacco
 bhikkhu lābhasakkārasilokena abhibhūto pariyādinnacitto neva suññāgāragato
 ramati na rukkhamūlagato ramati na < PTS. S II , 231 >abbhokāsagato ramati
 yena yena gacchati yattha yattha tiṭṭhati yattha yattha nisīdati yattha yattha
 nipajjati tattha tattha anayabyasanaṁ āpajjati. Evaṁ dāruṇo kho
 bhikkhave lābhasakkārasiloko .pe. Evañhi vo bhikkhave
 sikkhitabbanti. Aṭṭhamaṁ.
      [555] Sāvatthiyaṁ viharati ... Dāruṇo bhikkhave lābhasakkārasiloko
 .pe. Adhigamāya.
      [556] Upari bhikkhave ākāse verambhā nāma vātā vāyanti
 tattha yo pakkhī gacchati tamenaṁ verambhā vātā khipanti tassa
 verambhavātukkhittassa 3- aññeneva pādā gacchanti aññena pakkhā
 gacchanti aññena sīsaṁ gacchati aññena kāyo gacchati. Evameva
 kho bhikkhave idhekacco bhikkhu lābhasakkārasilokena abhibhūto
 pariyādinnacitto pubbaṇhasamayaṁ nivāsetvā pattacīvaramādāya gāmaṁ vā
 nigamaṁ vā piṇḍāya pavisati arakkhiteneva kāyena arakkhitāya vācāya
 arakkhitena cittena anupaṭṭhitāya satiyā asaṁvutehi indriyehi so

  *  *  *  *  *  *
  Footnote:1 Ma. ukkaṇḍakena. 2 Ma. bilagato. Yu. suññāgāragato. 3 Ma. Yu.
 verambhavātakkhittassa.
-------------------------------------------------
[page 272]
 Tattha passati mātugāmaṁ dunnivatthaṁ vā duppārutaṁ vā tassa mātugāmaṁ
 disvāna dunnivatthaṁ vā duppārutaṁ vā rāgo cittaṁ anuddhaṁseti
 so rāgānuddhaṁsena cittena sikkhaṁ paccakkhāya hīnāyāvattati tassa
 aññe cīvaraṁ haranti aññe pattaṁ haranti aññe nisīdanaṁ haranti
 aññe sūcigharaṁ haranti verambhavātukkhittasseva sakuṇassa. Evaṁ
 dāruṇo kho bhikkhave lābhasakkārasiloko .pe. Evañhi vo
 bhikkhave sikkhitabbanti. Navamaṁ.
      [557] Sāvatthiyaṁ viharati ... Dāruṇo bhikkhave < PTS. S II , 232 >lābhasakkārasiloko
 .pe. Adhigamāya.
      [558] Idhāhaṁ bhikkhave ekaccaṁ puggalaṁ passāmi sakkārena
 abhibhūtaṁ pariyādinnacittaṁ kāyassa bhedā parammaraṇā apāyaṁ duggatiṁ
 vinipātaṁ nirayaṁ upapannaṁ. Idha panāhaṁ bhikkhave ekaccaṁ puggalaṁ
 passāmi asakkārena abhibhūtaṁ pariyādinnacittaṁ kāyassa bhedā
 parammaraṇā apāyaṁ duggatiṁ vinipātaṁ nirayaṁ upapannaṁ. Idha panāhaṁ
 bhikkhave ekaccaṁ puggalaṁ passāmi sakkārena ca asakkārena ca
 tadubhayena abhibhūtaṁ pariyādinnacittaṁ kāyassa bhedā parammaraṇā apāyaṁ
 duggatiṁ vinipātaṁ nirayaṁ upapannaṁ. Evaṁ dāruṇo kho bhikkhave
 lābhasakkārasiloko .pe. Evañhi vo bhikkhave sikkhitabbanti.
      [559] Idamavoca bhagavā idaṁ vatvāna sugato athāparaṁ
 etadavoca satthā
-------------------------------------------------
[page 273]
          Yassa sakkariyamānassa asakkārena cūbhayaṁ
          samādhi na vikampati appamāṇavihārino 1-
          taṁ jhāyinaṁ sātatikaṁ sukhumadiṭṭhivipassakaṁ
          upādānakkhayārāmaṁ āhu sappuriso itīti. Dasamaṁ.
                      Paṭhamavaggo paṭhamo.
                        Tassa uddānaṁ
          suddhakaṁ 2- baḷisaṁ kummaṁ dīghalomaṁ puneḷakaṁ 3-
          asani diṭṭhi sigālaṁ verambhena sagayhakanti 4-.
                         -------

  *  *  *  *  *  *
  Footnote:1 Yu. appamādavihārino. 2 Ma. Yu. dāruṇo. 3 Ma. Yu. dīghalomi ca mīḷhakaṁ.
 4 < PTS. S II , 233 >Ma. sagāthakanti.
-------------------------------------------------
[page 274]
                      Dutiyavaggo dutiyo
      [560] Sāvatthiyaṁ viharati ... Dāruṇo bhikkhave lābhasakkārasiloko
 .pe. Adhigamāya.
      [561] Idhāhaṁ bhikkhave ekaccaṁ puggalaṁ evaṁ cetasā ceto
 paricca pajānāmi na vāyamāyasmā 1- suvaṇṇapātiyāpi rūpiyacuṇṇaparipūrāya
 hetu sampajānamusā bhāseyyāti tamenaṁ passāmi aparena
 samayena lābhasakkārasilokena abhibhūtaṁ pariyādinnacittaṁ sampajānamusā
 bhāsantaṁ. Evaṁ dāruṇo kho bhikkhave lābhasakkārasiloko .pe.
 Evañhi vo bhikkhave sikkhitabbanti. Paṭhamaṁ.
      [562] Sāvatthiyaṁ viharati ... Dāruṇo bhikkhave lābhasakkārasiloko
 .pe. Adhigamāya.
      [563] Idhāhaṁ bhikkhave ekaccaṁ puggalaṁ evaṁ cetasā ceto
 paricca pajānāmi na vāyamāyasmā rūpiyapātiyāpi suvaṇṇacuṇṇaparipūrāya
 hetu sampajānamusā bhāseyyāti tamenaṁ passāmi aparena
 samayena lābhasakkārasilokena abhibhūtaṁ pariyādinnacittaṁ sampajānamusā
 bhāsantaṁ. Evaṁ dāruṇo kho < PTS. S II , 234 >bhikkhave lābhasakkārasiloko .pe.
 Evañhi vo bhikkhave sikkhitabbanti. Dutiyaṁ.
      [564] Sāvatthiyaṁ viharati ... Idhāhaṁ bhikkhave ekaccaṁ puggalaṁ
 evaṁ cetasā ceto paricca pajānāmi na vāyamāyasmā suvaṇṇanikkhassapi

  *  *  *  *  *  *
  Footnote:1 Ma. Yu. cāyamāyasmā. evamuparipi.
-------------------------------------------------
[page 275]
 Hetu ... Suvaṇṇanikkhasatassapi hetu ... Siṅginikkhassapi
 hetu ... Siṅginikkhasatassapi hetu ... Paṭhaviyāpi jātarūpaparipūrāya hetu ...
 Āmisakiñcikkhahetupi ... Jīvitahetupi ... Janapadakalyāṇiyāpi hetu
 sampajānamusā bhāseyyāti tamenaṁ passāmi aparena samayena
 lābhasakkārasilokena abhibhūtaṁ pariyādinnacittaṁ sampajānamusā
 bhāsantaṁ. Evaṁ dāruṇo kho bhikkhave lābhasakkārasiloko .pe.
 Evañhi vo bhikkhave sikkhitabbanti. Dasamaṁ.
                     Dutiyavaggo dutiyo.
                        Tassa uddānaṁ
         dve pātī dveva suvaṇṇā [1]- siṅgīhi apare duve
         paṭhavī kiñcikkhajīvita- 2- janapadakalyāṇiyā dasāti.
                        --------

  *  *  *  *  *  *
  Footnote:1 Ma. Yu. ca. 2 Ma. Yu. kiñcikkhajīvitaṁ.
-------------------------------------------------
[page 276]
                      Tatiyavaggo tatiyo
      [565] < PTS. S II , 235 >Sāvatthiyaṁ viharati ... Tatra kho bhagavā ... Dāruṇo
 bhikkhave lābhasakkārasiloko .pe. Adhigamāya.
      [566] Na tassa bhikkhave mātugāmo eko ekassa cittaṁ
 pariyādāya tiṭṭhati yassa lābhasakkārasiloko cittaṁ pariyādāya
 tiṭṭhati .pe. Evaṁ dāruṇo kho bhikkhave lābhasakkārasiloko
 .pe. Evañhi vo bhikkhave sikkhitabbanti. Paṭhamaṁ.
      [567] Sāvatthiyaṁ viharati ... Dāruṇo bhikkhave lābhasakkārasiloko
 .pe. Adhigamāya.
      [568] Na tassa bhikkhave janapadakalyāṇī ekā ekassa cittaṁ
 pariyādāya tiṭṭhati yassa lābhasakkārasiloko cittaṁ pariyādāya
 tiṭṭhati .pe. Evaṁ dāruṇo kho bhikkhave lābhasakkārasiloko
 .pe. Evañhi vo bhikkhave sikkhitabbanti. Dutiyaṁ.
      [569] Sāvatthiyaṁ viharati ... Dāruṇo bhikkhave lābhasakkārasiloko
 .pe. Adhigamāya.
      [570] Saddhā bhikkhave upāsikā ekaṁ puttakaṁ 1- piyaṁ manāpaṁ
 evaṁ sammā āyācamānā āyāceyya tādiso tāta bhavāhi
 yādiso citto ca gahapati hatthako ca āḷavakoti. Esā

  *  *  *  *  *  *
  Footnote:1 Ma. Yu. ekaputtakaṁ.
-------------------------------------------------
[page 277]
 Bhikkhave tulā etaṁ pamāṇaṁ mama sāvakānaṁ upāsakānaṁ yadidaṁ
 citto ca gahapati hatthako ca āḷavako. Sace kho tvaṁ tāta
 agārasmā anagāriyaṁ pabbajasi tādiso tāta bhavāhi yādisā
 sārīputtamoggallānāti. Esā bhikkhave tulā etaṁ pamāṇaṁ
 mama sāvakānaṁ bhikkhūnaṁ yadidaṁ < PTS. S II , 236 >sārīputtamoggallānā. Mā ca
 kho tvaṁ *- tāta sekkhaṁ appattamānasaṁ lābhasakkārasiloko
 anupāpuṇātīti 1-. Tañce bhikkhave bhikkhuṁ sekkhaṁ appattamānasaṁ
 lābhasakkārasiloko anupāpuṇāti so tassa hoti antarāyāya.
 Evaṁ dāruṇo kho bhikkhave lābhasakkārasiloko .pe. Evañhi
 vo bhikkhave sikkhitabbanti. Tatiyaṁ.
      [571] Sāvatthiyaṁ viharati ... Dāruṇo bhikkhave lābhasakkārasiloko
 .pe. Adhigamāya.
      [572] Saddhā bhikkhave upāsikā ekaṁ dhītaraṁ piyaṁ manāpaṁ evaṁ
 sammā āyācamānā āyāceyya tādisā ayye bhavāhi yādisā
 khujjuttarā ca upāsikā veḷukaṇḍakiyā ca nandamātāti. Esā
 bhikkhave tulā etaṁ pamāṇaṁ mama sāvikānaṁ upāsikānaṁ yadidaṁ
 khujjuttarā ca upāsikā veḷukaṇḍakiyā ca nandamātā. Sace
 kho tvaṁ ayye agārasmā anagāriyaṁ pabbajasi tādisā ayye
 bhavāhi yādisā khemā ca bhikkhunī uppalavaṇṇā cāti. Esā
 bhikkhave tulā etaṁ pamāṇaṁ mama sāvikānaṁ bhikkhunīnaṁ yadidaṁ

  *  *  *  *  *  *
  Footnote:1 Ma. Yu. anupāpuṇātūti.
 * mīkārkkhag tavaṁ peḌna tvaṁ
-------------------------------------------------
[page 278]
 Khemā ca bhikkhunī uppalavaṇṇā ca. Mā ca kho tvaṁ *- ayye
 sekkhaṁ appattamānasaṁ lābhasakkārasiloko anupāpuṇātīti. Tañce
 bhikkhave bhikkhuniṁ sekkhaṁ appattamānasaṁ lābhasakkārasiloko
 anupāpuṇāti so tassā hoti < PTS. S II , 237 >antarāyāya. Evaṁ dāruṇo
 kho bhikkhave lābhasakkārasiloko .pe. Evañhi vo bhikkhave
 sikkhitabbanti. Catutthaṁ.
      [573] Sāvatthiyaṁ viharati ... Ye hi keci bhikkhave samaṇā vā
 brāhmaṇā vā lābhasakkārasilokassa assādañca ādīnavañca
 nissaraṇañca yathābhūtaṁ nappajānanti [evaṁ kātabbaṁ] pajānanti sayaṁ
 abhiññā sacchikatvā upasampajja viharantīti. Pañcamaṁ.
      [574] Sāvatthiyaṁ viharati ... Ye hi keci bhikkhave samaṇā vā
 brāhmaṇā vā lābhasakkārasilokassa samudayañca atthaṅgamañca
 assādañca ādīnavañca nissaraṇañca yathābhūtaṁ nappajānanti [evaṁ
 kātabbaṁ].
      [575] Ye ca kho keci bhikkhave samaṇā vā brāhmaṇā
 vā lābhasakkārasilokassa samudayañca atthaṅgamañca assādañca
 ādīnavañca nissaraṇañca yathābhūtaṁ pajānanti 1- [evaṁ kātabbaṁ]
 viharantīti. Chaṭṭhaṁ.
      [576] Sāvatthiyaṁ viharati ... Ye hi keci bhikkhave samaṇā vā

  *  *  *  *  *  *
  Footnote:1 Ma. Yu. sayaṁ abhiññā sacchikatvā upasampajja viharantīti.
 * mīkārkkhag tavaṁ peḌna tvaṁ
-------------------------------------------------
[page 279]
 Brāhmaṇā vā lābhasakkārasilokaṁ nappajānanti lābhasakkārasilokasamudayaṁ
 nappajānanti lābhasakkārasilokanirodhaṁ nappajānanti lābhasakkārasilokanirodhagāminiṁ
 paṭipadaṁ nappajānanti [evaṁ kātabbaṁ]
 pajānanti sayaṁ abhiññā sacchikatvā upasampajja viharantīti. Sattamaṁ.
      [577] Sāvatthiyaṁ viharati ... Dāruṇo bhikkhave lābhasakkārasiloko.
 Lābhasakkārasiloko bhikkhave chaviṁ chindati chaviṁ chetvā
 cammaṁ chindati cammaṁ chetvā maṁsaṁ chindati maṁsaṁ chetvā nahāruṁ
 chindati nahāruṁ chetvā aṭṭhiṁ chindati aṭṭhiṁ chetvā aṭṭhimiñjaṁ
 āhacca tiṭṭhati. Evaṁ dāruṇo kho bhikkhave lābhasakkārasiloko
 .pe. Evañhi vo bhikkhave sikkhitabbanti. Aṭṭhamaṁ.
      [578] Sāvatthiyaṁ viharati ... Tatra kho bhagavā ... Dāruṇo
 bhikkhave lābhasakkārasiloko. Lābhasakkārasiloko bhikkhave chaviṁ
 chindati chaviṁ chetvā cammaṁ chindati cammaṁ chetvā maṁsaṁ chindati
 maṁsaṁ chetvā nahāruṁ chindati nahāruṁ chetvā aṭṭhiṁ chindati aṭṭhiṁ
 chetvā aṭṭhimiñjaṁ āhacca tiṭṭhati.
      [579] Seyyathāpi bhikkhave balavā puriso daḷhāya bālarajjuyā
 jaṅghaṁ veṭhetvā ghaṁseyya sā chaviṁ chindeyya chaviṁ chetvā cammaṁ
 chindeyya cammaṁ chetvā maṁsaṁ chindeyya maṁsaṁ chetvā nahāruṁ
 chindeyya nahāruṁ chetvā aṭṭhiṁ chindeyya aṭṭhiṁ chetvā aṭṭhimiñjaṁ
 āhacca tiṭṭheyya. Evameva kho bhikkhave lābhasakkārasiloko
-------------------------------------------------
[page 280]
 Chaviṁ chindati chaviṁ chetvā cammaṁ chindati cammaṁ chetvā
 maṁsaṁ chindati maṁsaṁ chetvā nahāruṁ chindati nahāruṁ chetvā < PTS. S II , 239 >aṭṭhiṁ
 chindati aṭṭhiṁ chetvā aṭṭhimiñjaṁ āhacca tiṭṭhati. Evaṁ
 dāruṇo kho bhikkhave lābhasakkārasiloko .pe. Evañhi vo
 bhikkhave sikkhitabbanti. Navamaṁ.
      [580] Sāvatthiyaṁ viharati ... Tatra kho bhagavā ... Yopi so
 bhikkhave bhikkhu arahaṁ khīṇāsavo tassapahaṁ 1- lābhasakkārasilokaṁ 2-
 antarāyāya vadāmīti. Evaṁ vutte āyasmā ānando bhagavantaṁ
 etadavoca kissa pana bhante khīṇāsavassa bhikkhuno lābhasakkārasiloko
 antarāyāyāti.
      [581] Yā hissa sā ānanda akuppā cetovimutti nāhaṁ
 tassā lābhasakkārasilokaṁ antarāyāya vadāmi. Ye ca khvassa
 vo 3- ānanda appamattassa ātāpino pahitattassa viharato diṭṭhadhamma-
 sukhavihārā adhigatā tesāhamassa lābhasakkārasilokaṁ antarāyāya
 vadāmi. Evaṁ dāruṇo kho ānanda lābhasakkārasiloko
 kaṭuko pharuso antarāyiko anuttarassa yogakkhemassa adhigamāya.
 Tasmātiha ānanda evaṁ sikkhitabbaṁ uppannaṁ lābhasakkārasilokaṁ
 pajahissāma na ca no uppanno lābhasakkārasiloko cittaṁ pariyādāya
 ṭhassatīti. Evañhi vo ānanda sikkhitabbanti. Dasamaṁ.
                     Tatiyavaggo tatiyo.

  *  *  *  *  *  *
  Footnote:1 Ma. Yu. tassapāhaṁ. 2 Ma. lābhasakkārasiloko. 3 Ma. Yu. vosaddo natthi.
-------------------------------------------------
[page 281]
                        Tassa uddānaṁ
          mātugāmo ca kalyāṇī putto ca ekadhītuyā
          samaṇabrāhmaṇā tīṇi chavi < PTS. S II , 240 >rajju ca bhikkhunāti.
                         -------
-------------------------------------------------
[page 282]
                      Catutthavaggo catuttho
      [582] Sāvatthiyaṁ viharati ... Tatra kho bhagavā ... Dāruṇo
 bhikkhave lābhasakkārasiloko .pe. Lābhasakkārasilokena abhibhūto
 pariyādinnacitto bhikkhave devadatto saṅghaṁ bhindi. Evaṁ dāruṇo
 kho bhikkhave lābhasakkārasiloko .pe. Sikkhitabbanti. Paṭhamaṁ.
      [583] Sāvatthiyaṁ viharati ... Tatra kho bhagavā ... Dāruṇo
 bhikkhave lābhasakkārasiloko .pe. Lābhasakkārasilokena abhibhūtassa
 pariyādinnacittassa bhikkhave devadattassa kusalamūlaṁ samucchedamagamā.
 Evaṁ dāruṇo kho bhikkhave lābhasakkārasiloko .pe.
 Sikkhitabbanti. Dutiyaṁ.
      [584] Sāvatthiyaṁ viharati ... Tatra kho bhagavā ... Dāruṇo
 bhikkhave lābhasakkārasiloko .pe. Lābhasakkārasilokena abhibhūtassa
 pariyādinnacittassa bhikkhave devadattassa kusalo dhammo samucchedamagamā.
 Evaṁ dāruṇo kho bhikkhave lābhasakkārasiloko .pe.
 Sikkhitabbanti. Tatiyaṁ.
      [585] Sāvatthiyaṁ viharati ... Tatra kho bhagavā ... Dāruṇo
 bhikkhave < PTS. S II , 241 >lābhasakkārasiloko .pe. Lābhasakkārasilokena abhibhūtassa
 pariyādinnacittassa bhikkhave devadattassa sukko dhammo samucchedamagamā.
 Evaṁ dāruṇo kho bhikkhave lābhasakkārasiloko .pe.
-------------------------------------------------
[page 283]
 Sikkhitabbanti. Catutthaṁ.
      [586] Ekaṁ samayaṁ bhagavā rājagahe viharati gijjhakūṭe pabbate.
 Acirapakkante devadatte tatra kho bhagavā devadattaṁ ārabbha bhikkhū
 āmantesi attavadhāya bhikkhave devadattassa lābhasakkārasiloko
 udapādi parābhavāya devadattassa lābhasakkārasiloko udapādi.
      [587] Seyyathāpi bhikkhave kadalī attavadhāya phalaṁ deti
 parābhavāya phalaṁ deti. Evameva kho bhikkhave attavadhāya
 devadattassa lābhasakkārasiloko udapādi parābhavāya devadattassa
 lābhasakkārasiloko udapādi.
      [588] Seyyathāpi bhikkhave veḷu attavadhāya phalaṁ deti
 parābhavāya phalaṁ deti. Evameva kho bhikkhave attavadhāya
 devadattassa lābhasakkārasiloko udapādi parābhavāya devadattassa
 lābhasakkārasiloko udapādi.
      [589] Seyyathāpi bhikkhave naḷo attavadhāya phalaṁ deti parābhavāya
 phalaṁ deti. Evameva kho bhikkhave attavadhāya devadattassa
 lābhasakkārasiloko udapādi parābhavāya devadattassa lābhasakkārasiloko
 udapādi.
      [590] Seyyathāpi bhikkhave assatarī attavadhāya gabbhaṁ gaṇhāti
 parābhavāya gabbhaṁ gaṇhāti. Evameva kho bhikkhave attavadhāya
 devadattassa lābhasakkārasiloko udapādi parābhavāya devadattassa
-------------------------------------------------
[page 284]
 Lābhasakkārasiloko udapādi. Evaṁ dāruṇo kho bhikkhave lābhasakkārasiloko
 udapādi ... Evañhi vo bhikkhave sikkhitabbanti.
   [591] < PTS. S II , 242 >Idamavoca bhagavā idaṁ vatvāna sugato athāparaṁ
 etadavoca satthā
          phalaṁ ve kadaliṁ hanti phalaṁ veḷuṁ phalaṁ naḷaṁ
          sakkāro kāpurisaṁ hanti gabbho assatariṁ yathāti. Pañcamaṁ.
   [592] Rājagahe viharati veḷuvane kalandakanivāpe. Tena kho
 pana samayena devadattassa ajātasattukumāro pañcahi rathasatehi sāyaṁ
 pātaṁ upaṭṭhānaṁ gacchati pañca ca thālipākasatāni bhattābhihāro
 abhihariyati 1-. Atha kho sambahulā bhikkhū yena bhagavā tenupasaṅkamiṁsu
 upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ
 nisinnā kho te bhikkhū bhagavantaṁ etadavocuṁ devadattassa bhante
 ajātasattukumāro pañcahi rathasatehi sāyaṁ pātaṁ upaṭṭhānaṁ gamissati 2-
 pañca ca thālipākasatāni bhattābhihāro abhihariyissatīti.
   [593] Mā bhikkhave devadattassa lābhasakkārasiloko 3- pihayittha 4-.
 Yāvakīvañca bhikkhave devadattassa ajātasattukumāro pañcahi rathasatehi
 sāyaṁ pātaṁ upaṭṭhānaṁ gamissati pañca ca thālipākasatāni bhattābhihāro
 abhihariyissati. Hāniyeva bhikkhave devadattassa pāṭikaṅkhā
 kusalesu dhammesu no vuḍḍhi.
   [594] Seyyathāpi bhikkhave caṇḍassa kukkurassa nāsāya pittaṁ

  *  *  *  *  *  *
  Footnote:1 Ma. abhihariyyati. 2 Ma. Yu. gacchati. 3 Ma. Yu. lābhasakkārasilokaṁ. 4 Yu.
 pihāyittha.
-------------------------------------------------
[page 285]
 Bhindeyyuṁ evañhi vo bhikkhave kukkuro bhiyyoso mattāya caṇḍataro
 assa. Evameva kho bhikkhave yāvakīvañca devadattassa ajātasattukumāro
 pañcahi rathasatehi sāyaṁ pātaṁ upaṭṭhānaṁ gamissati pañca ca
 thālipākasatāni bhattābhihāro abhihariyissati hāniyeva bhikkhave devadattassa
 pāṭikaṅkhā < PTS. S II , 243 >kusalesu dhammesu no vuḍḍhi. Evaṁ dāruṇo
 kho bhikkhave lābhasakkārasiloko .pe. Sikkhitabbanti. Chaṭṭhaṁ.
      [595] Sāvatthiyaṁ viharati ... Dāruṇo bhikkhave lābhasakkārasiloko
 kaṭuko pharuso antarāyiko anuttarassa yogakkhemassa adhigamāya.
      [596] Idhāhaṁ bhikkhave ekaccaṁ puggalaṁ evaṁ cetasā ceto
 paricca pajānāmi na vāyamāyasmā mātupi hetu sampajānamusā
 bhāseyyāti tamenaṁ passāmi aparena samayena lābhasakkārasilokena
 abhibhūtaṁ pariyādinnacittaṁ sampajānamusā bhāsantaṁ. Evaṁ dāruṇo
 kho bhikkhave lābhasakkārasiloko kaṭuko pharuso antarāyiko
 anuttarassa yogakkhemassa adhigamāya. Tasmātiha bhikkhave evaṁ
 sikkhitabbaṁ uppannaṁ lābhasakkārasilokaṁ pakhahissāma na ca no uppanno
 lābhasakkārasiloko cittaṁ pariyādāya ṭhassatīti. Evañhi vo
 bhikkhave sikkhitabbanti. Sattamaṁ.
      [597] Sāvatthiyaṁ viharati ... Dāruṇo bhikkhave lābhasakkārasiloko
 kaṭuko pharuso antarāyiko anuttarassa yogakkhemassa adhigamāya.
-------------------------------------------------
[page 286]
      [598] Idhāhaṁ bhikkhave ekaccaṁ puggalaṁ evaṁ cetasā ceto
 paricca pajānāmi na vāyamāyasmā pitupi hetu [vitthāretabbaṁ]
 bhātupi hetu ... Bhaginiyāpi hetu ... Puttassapi hetu ... Dhītuyāpi
 hetu ... Pajāpatiyāpi hetu sampajānamusā bhāseyyāti < PTS. S II , 244 >tamenaṁ
 passāmi aparena samayena lābhasakkārasilokena abhibhūtaṁ pariyādinnacittaṁ
 sampajānamusā bhāsantaṁ. Evaṁ dāruṇo kho bhikkhave lābhasakkārasiloko
 kaṭuko pharuso antarāyiko anuttarassa yogakkhemassa
 adhigamāya. Tasmātiha bhikkhave evaṁ sikkhitabbaṁ uppannaṁ lābhasakkārasilokaṁ
 pajahissāma na ca no uppanno lābhasakkārasiloko
 cittaṁ pariyādāya ṭhassatīti. Evañhi vo bhikkhave
 sikkhitabbanti. Terasamaṁ.
                     Catutthavaggo catuttho.
                        Tassa uddānaṁ
          bhindi mūlaṁ dvidhammo ca pakkantaṁ rathamātari 1-
          pitā ca bhātā bhaginī putto 2- dhītā pajāpatīti.
                 Lābhasakkārasaṁyuttaṁ pañcamaṁ samattaṁ.
                        --------

  *  *  *  *  *  *
  Footnote:1 Yu. chindi mūlaṁ dhammo sukko pakkantarathamātari. 2 Yu. puttā.
-------------------------------------------------
[page 287]
                        Rāhulasaṁyuttaṁ
                          ----
                       paṭhamavaggo paṭhamo
      [599] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho āyasmā rāhulo
 yena bhagavā tenupasaṅkami upasaṅkamitvā bhagavantaṁ abhivādetvā
 ekamantaṁ nisīdi. Ekamantaṁ nisinno kho āyasmā rāhulo
 bhagavantaṁ etadavoca sādhu me bhante bhagavā saṅkhittena dhammaṁ
 desetu < PTS. S II , 245 >yamahaṁ bhagavato dhammaṁ sutvā eko vūpakaṭṭho appamatto
 ātāpī pahitatto vihareyyanti.
      [600] Taṁ kiṁ maññasi rāhula cakkhuṁ niccaṁ vā aniccaṁ vāti.
 Aniccaṁ bhante. Yaṁ panāniccaṁ dukkhaṁ vā taṁ sukhaṁ vāti. Dukkhaṁ
 bhante. Yaṁ panāniccaṁ dukkhaṁ vipariṇāmadhammaṁ kallaṁ nu taṁ samanupassituṁ
 etaṁ mama esohamasmi eso me attāti. No
 hetaṁ bhante.
                      [evaṁ peyyālo]
 sotaṁ niccaṁ vā aniccaṁ vāti. Aniccaṁ bhante ... Ghānaṁ niccaṁ vā
 aniccaṁ vāti. Aniccaṁ bhante ... Jivhā niccā vā aniccā vāti.
 Aniccā bhante ... Kāyo nicco vā anicco vāti. Anicco
-------------------------------------------------
[page 288]
 Bhante ... Mano nicco vā anicco vāti. Anicco bhante.
 Yaṁ panāniccaṁ dukkhaṁ vā taṁ sukhaṁ vāti. Dukkhaṁ bhante. Yaṁ panāniccaṁ
 dukkhaṁ vipariṇāmadhammaṁ kallaṁ nu taṁ samanupassituṁ etaṁ mama esohamasmi
 eso me attāti. No hetaṁ bhante.
      [601] Evaṁ passaṁ rāhula sutavā ariyasāvako cakkhusmimpi
 nibbindati sotasmimpi nibbindati ghānasmimpi nibbindati jivhāyapi
 nibbindati kāyasmimpi nibbindati manasmimpi nibbindati nibbindaṁ
 virajjati virāgā vimuccati. Vimuttasmiṁ vimuttamiti 1- ñāṇaṁ hoti.
 Khīṇā jāti vusitaṁ < PTS. S II , 246 >brahmacariyaṁ kataṁ karaṇīyaṁ nāparaṁ itthattāyāti
 pajānātīti. Paṭhamaṁ.
            [etena peyyālena dasa suttantā kātabbā]
      [602] Sāvatthiyaṁ viharati ... Taṁ kiṁ maññasi rāhula rūpā niccā
 vā aniccā vāti. Aniccā bhante ... Saddā .pe. Gandhā ...
 Rasā ... Phoṭṭhabbā ... Dhammā niccā vā aniccā vāti. Aniccā
 bhante ....
      [603] Evaṁ passaṁ rāhula sutavā ariyasāvako rūpesupi
 nibbindati saddesupi nibbindati gandhesupi nibbindati rasesupi
 nibbindati phoṭṭhabbesupi nibbindati dhammesupi nibbindati nibbindaṁ
 virajjati .pe. Pajānātīti. Dutiyaṁ.

  *  *  *  *  *  *
  Footnote:1 katthaci vimuttamhītītipi pāṭho dissati.
-------------------------------------------------
[page 289]
   [604] Sāvatthiyaṁ viharati ... Taṁ kiṁ maññasi rāhula
 cakkhuviññāṇaṁ niccaṁ vā aniccaṁ vāti. Aniccaṁ bhante ...
 Sotaviññāṇaṁ .pe. Ghānaviññāṇaṁ ... Jivhāviññāṇaṁ ...
 Kāyaviññāṇaṁ ... Manoviññāṇaṁ niccaṁ vā aniccaṁ vāti. Aniccaṁ
 bhante ....
   [605] Evaṁ passaṁ rāhula sutavā ariyasāvako cakkhuviññāṇasmimpi
 nibbindati sotaviññāṇasmimpi nibbindati ghānaviññāṇasmimpi
 nibbindati jivhāviññāṇasmimpi nibbindati kāyaviññāṇasmimpi
 nibbindati manoviññāṇasmimpi nibbindati
 nibbindaṁ virajjati .pe. Pajānātīti. Tatiyaṁ.
   [606] Sāvatthiyaṁ viharati ... Taṁ kiṁ maññasi rāhula cakkhusamphasso
 nicco vā anicco vāti. Anicco bhante ... Sotasamphasso
 .pe. Ghānasamphasso ... Jivhāsamphasso ... Kāyasamphasso ...
 Manosamphasso nicco vā < PTS. S II , 247 >anicco vāti. Anicco bhante ....
   [607] Evaṁ passaṁ rāhula sutavā ariyasāvako cakkhusamphassasmimpi
 nibbindati sotasamphassasmimpi nibbindati ghānasamphassasmimpi
 nibbindati jivhāsamphassasmimpi nibbindati kāyasamphassasmimpi
 nibbindati manosamphassasmimpi nibbindati nibbindaṁ
 virajjati .pe. Pajānātīti. Catutthaṁ.
   [608] Sāvatthiyaṁ viharati ... Taṁ kiṁ maññasi rāhula cakkhusamphassajāvedanā
-------------------------------------------------
[page 290]
 Niccā vā aniccā vāti. Aniccā bhante ... Sotasamphassajāvedanā
 .pe. Ghānasamphassajāvedanā ... Jivhāsamphassajāvedanā ...
 Kāyasamphassajāvedanā ... Manosamphassajāvedanā niccā vā
 aniccā vāti. Aniccā bhante ....
      [609] Evaṁ passaṁ rāhula sutavā ariyasāvako cakkhusamphassajāvedanāyapi
 nibbindati sotasamphassajāvedanāyapi nibbindati ghānasamphassajāvedanāyapi
 nibbindati jivhāsamphassajāvedanāyapi nibbindati
 kāyasamphassajāvedanāyapi nibbindati manosamphassajāvedanāyapi
 nibbindati .pe. Pajānātīti. Pañcamaṁ.
      [610] Sāvatthiyaṁ viharati ... Taṁ kiṁ maññasi rāhula rūpasaññā
 niccā vā aniccā vāti. Aniccā bhante ... Saddasaññā ...
 Gandhasaññā ... Rasasaññā ... Phoṭṭhabbasaññā ... Dhammasaññā
 niccā vā aniccā vāti. Aniccā bhante ....
      [611] Evaṁ passaṁ rāhula sutavā ariyasāvako rūpasaññāyapi
 nibbindati saddasaññāyapi nibbindati gandhasaññāyapi nibbindati
 rasasaññāyapi nibbindati phoṭṭhabbasaññāyapi nibbindati
 dhammasaññāyapi nibbindati .pe. Pajānātīti. Chaṭṭhaṁ.
      [612] Sāvatthiyaṁ viharati ... Taṁ kiṁ maññasi rāhula
 rūpasañcetanā niccā vā aniccā vāti. Aniccā bhante ...
 Saddasañcetanā ... Gandhasañcetanā ... Rasasañcetanā ...
-------------------------------------------------
[page 291]
 Phoṭṭhabbasañcetanā ... Dhammasañcetanā niccā vā aniccā vāti. Aniccā
 bhante ....
      [613] Evaṁ passaṁ rāhula sutavā ariyasāvako rūpasañcetanāyapi
 nibbindati saddasañcetanāyapi nibbindati gandhasañcetanāyapi nibbindati
 rasasañcetanāyapi nibbindati phoṭṭhabbasañcetanāyapi nibbindati
 dhammasañcetanāyapi nibbindati .pe. Pajānātīti. Sattamaṁ.
      [614] Sāvatthiyaṁ viharati ... Taṁ kiṁ maññasi rāhula rūpataṇhā
 niccā vā aniccā vāti. Aniccā bhante ... Saddataṇhā ...
 Gandhataṇhā ... Rasataṇhā ... Phoṭṭhabbataṇhā ... Dhammataṇhā niccā
 vā aniccā vāti. Aniccā bhante ....
      [615] Evaṁ passaṁ rāhula sutavā ariyasāvako rūpataṇhāyapi
 nibbindati saddataṇhāyapi nibbindati gandhataṇhāyapi nibbindati
 rasataṇhāyapi nibbindati phoṭṭhabbataṇhāyapi nibbindati
 dhammataṇhāyapi nibbindati .pe. Pajānātīti. Aṭṭhamaṁ.
      [616] Sāvatthiyaṁ viharati ... Taṁ kiṁ maññasi rāhula paṭhavīdhātu
 niccā vā aniccā vāti. Aniccā bhante ... Āpodhātu ...
 Tejodhātu ... Vāyodhātu ... Ākāsadhātu ... Viññāṇadhātu niccā vā
 aniccā vāti. Aniccā bhante ....
      [617] Evaṁ passaṁ rāhula sutavā ariyasāvako paṭhavīdhātuyāpi
 nibbindati āpodhātuyāpi nibbindati tejodhātuyāpi nibbindati
-------------------------------------------------
[page 292]
 Vāyodhātuyāpi nibbindati ākāsadhātuyāpi nibbindati viññāṇadhātuyāpi
 nibbindati .pe. Pajānātīti. Navamaṁ.
      [618] Sāvatthiyaṁ viharati ... Taṁ kiṁ maññasi rāhula rūpaṁ niccaṁ
 vā aniccaṁ vāti. Aniccaṁ bhante ... Vedanā ... Saññā ...
 Saṅkhārā ... Viññāṇaṁ niccaṁ vā aniccaṁ vāti. Aniccaṁ bhante.
 Yaṁ panāniccaṁ dukkhaṁ vā taṁ sukhaṁ vāti. Dukkhaṁ bhante. Yaṁ
 panāniccaṁ dukkhaṁ vipariṇāmadhammaṁ kallaṁ nu taṁ samanupassituṁ etaṁ
 mama esohamasmi eso me attāti. No hetaṁ bhante.
      [619] Evaṁ passaṁ rāhula sutavā ariyasāvako rūpasmimpi
 nibbindati vedanāyapi nibbindati saññāyapi nibbindati saṅkhāresupi
 nibbindati viññāṇasmimpi nibbindati nibbindaṁ virajjati virāgā
 vimuccati. Vimuttasmiṁ vimuttamiti ñāṇaṁ hoti. Khīṇā jāti vusitaṁ
 brahmacariyaṁ kataṁ karaṇīyaṁ nāparaṁ itthattāyāti pajānātīti. Dasamaṁ.
                     Paṭhamavaggo paṭhamo.
                        Tassa uddānaṁ
          cakkhuṁ rūpañca viññāṇaṁ samphasso vedanāya ca
          saññā ca cetanā < PTS. S II , 250 >taṇhā dhātu khandhena te dasāti.
                        --------
-------------------------------------------------
[page 293]
                      Dutiyavaggo dutiyo
      [620] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho āyasmā rāhulo
 yena bhagavā tenupasaṅkami upasaṅkamitvā bhagavantaṁ abhivādetvā
 ekamantaṁ nisīdi.
      [621] Ekamantaṁ nisinnaṁ kho āyasmantaṁ rāhulaṁ bhagavā etadavoca
 taṁ kiṁ maññasi rāhula cakkhuṁ niccaṁ vā aniccaṁ vāti.
 Aniccaṁ bhante. Yaṁ panāniccaṁ dukkhaṁ vā taṁ sukhaṁ vāti. Dukkhaṁ
 bhante. Yaṁ panāniccaṁ dukkhaṁ vipariṇāmadhammaṁ kallaṁ nu taṁ
 samanupassituṁ etaṁ mama esohamasmi eso me attāti. No hetaṁ
 bhante. Sotaṁ ... Ghānaṁ ... Jivhā ... Kāyo ... Mano ... Nicco
 vā anicco vāti. Anicco bhante. Yaṁ panāniccaṁ dukkhaṁ vā taṁ
 sukhaṁ vāti. Dukkhaṁ bhante. Yaṁ panāniccaṁ dukkhaṁ vipariṇāmadhammaṁ
 kallaṁ nu taṁ samanupassituṁ etaṁ mama esohamasmi eso me
 attāti. No hetaṁ bhante.
      [622] Evaṁ passaṁ rāhula sutavā ariyasāvako cakkhusmimpi
 nibbindati sotasmimpi nibbindati ghānasmimpi nibbindati jivhāyapi
 nibbindati kāyasmimpi nibbindati manasmimpi nibbindati nibbindaṁ
 virajjati virāgā vimuccati. Vimuttasmiṁ vimuttamiti < PTS. S II , 251 >ñāṇaṁ hoti.
-------------------------------------------------
[page 294]
 Khīṇā jāti vusitaṁ brahmacariyaṁ kataṁ karaṇīyaṁ nāparaṁ itthattāyāti
 pajānātīti. Paṭhamaṁ.
        [etena peyyālena dasa suttantā kātabbā]
      [623] Taṁ kiṁ maññasi rāhula rūpā niccā vā aniccā
 vāti. Aniccā bhante ... Saddā ... Gandhā ... Rasā ...
 Phoṭṭhabbā ... Dhammā ....
      [624] Cakkhuviññāṇaṁ ... Sotaviññāṇaṁ ... Ghānaviññāṇaṁ ...
 Jivhāviññāṇaṁ ... Kāyaviññāṇaṁ ... Manoviññāṇaṁ ....
      [625] Cakkhusamphasso ... Sotasamphasso ... Ghānasamphasso ...
 Jivhāsamphasso ... Kāyasamphasso ... Manosamphasso ....
      [626] Cakkhusamphassajāvedanā ... Sotasamphassajāvedanā ...
 Ghānasamphassajāvedanā ... Jivhāsamphassajāvedanā ... Kāyasamphassajā-
 vedanā ... Manosamphassajāvedanā ....
      [627] Rūpasaññā ... Saddasaññā ... Gandhasaññā ...
 Rasasaññā ... Phoṭṭhabbasaññā ... Dhammasaññā ....
      [628] Rūpasañcetanā ... Saddasañcetanā ... Gandhasañcetanā ...
 Rasasañcetanā ... Phoṭṭhabbasañcetanā ... Dhammasañcetanā ....
      [629] Rūpataṇhā ... Saddataṇhā ... Gandhataṇhā ...
 Rasataṇhā < PTS. S II , 252 >... Phoṭṭhabbataṇhā ... Dhammataṇhā ....
      [630] Paṭhavīdhātu ... Āpodhātu ... Tejodhātu ...
 Vāyodhātu ...
-------------------------------------------------
[page 295]
 Ākāsadhātu ... Viññāṇadhātu ....
      [631] Rūpaṁ ... Vedanā ... Saññā ... Saṅkhārā ... Viññāṇaṁ
 niccaṁ vā aniccaṁ vāti. Aniccaṁ bhante .pe. Evaṁ passaṁ
 rāhula .pe. Nāparaṁ itthattāyāti pajānātīti. Dasamaṁ.
      [632] Sāvatthiyaṁ viharati ... Atha kho āyasmā rāhulo yena
 bhagavā tenupasaṅkami upasaṅkamitvā bhagavantaṁ abhivādetvā ekamantaṁ
 nisīdi. Ekamantaṁ nisinno kho āyasmā rāhulo bhagavantaṁ
 etadavoca kathaṁ nu kho bhante jānato kathaṁ passato imasmiñca
 saviññāṇake kāye bahiddhā ca sabbanimittesu ahaṅkāra
 mamaṅkāramānānusayā na hontīti.
      [633] Yaṅkiñci rāhula rūpaṁ atītānāgatapaccuppannaṁ ajjhattaṁ
 vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā
 yaṁ dūre santike vā sabbaṁ rūpaṁ netaṁ mama nesohamasmi na
 meso attāti evametaṁ yathābhūtaṁ sammappaññāya passati. Yākāci
 vedanā ... Yākāci saññā ... Yekeci saṅkhārā ... Yaṅkiñci viññāṇaṁ
 atītānāgatapaccuppannaṁ ajjhattaṁ vā bahiddhā vā oḷārikaṁ vā
 sukhumaṁ vā hīnaṁ vā paṇītaṁ vā yaṁ dūre santike vā sabbaṁ
 viññāṇaṁ < PTS. S II , 253 >netaṁ mama nesohamasmi na meso attāti evametaṁ
 yathābhūtaṁ sammappaññāya passati. Evaṁ kho rāhula jānato evaṁ
 passato imasmiñca saviññāṇake kāye bahiddhā ca sabbanimittesu
-------------------------------------------------
[page 296]
 Ahaṅkāramamaṅkāramānānusayā na hontīti. Ekādasamaṁ.
      [634] Sāvatthiyaṁ viharati ... Atha kho āyasmā rāhulo yena
 bhagavā tenupasaṅkami upasaṅkamitvā bhagavantaṁ abhivādetvā ekamantaṁ
 nisīdi. Ekamantaṁ nisinno kho āyasmā rāhulo bhagavantaṁ etadavoca
 kathaṁ nu kho bhante jānato kathaṁ passato imasmiñca saviññāṇake
 kāye bahiddhā ca sabbanimittesu ahaṅkāramamaṅkāramānāpagataṁ
 mānasaṁ hoti vidhā samatikkantaṁ santaṁ suvimuttanti.
      [635] Yaṅkiñci rāhula rūpaṁ atītānāgatapaccuppannaṁ ajjhattaṁ
 vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā
 yaṁ dūre santike vā sabbaṁ rūpaṁ netaṁ mama nesohamasmi na
 meso attāti evametaṁ yathābhūtaṁ sammappaññāya disvā anupādā
 vimutto hoti.
                 [pañcannaṁ khandhānaṁ evaṁ kātabbaṁ]
      yākāci vedanā ... Yākāci saññā ... Yekeci saṅkhārā ...
 Yaṅkiñci viññāṇaṁ atītānāgatapaccuppannaṁ ajjhattaṁ vā bahiddhā vā oḷārikaṁ
 vā sukhumaṁ vā hīnaṁ vā paṇītaṁ vā yaṁ dūre santike vā sabbaṁ
 viññāṇaṁ netaṁ mama nesohamasmi na meso attāti evametaṁ
 yathābhūtaṁ sammappaññāya disvā anupādā vimutto hoti. Evaṁ
 kho rāhula jānato evaṁ passato imasmiñca saviññāṇake kāye
 bahiddhā ca sabbanimittesu ahaṅkāramamaṅkāramānāpagataṁ mānasaṁ
-------------------------------------------------
[page 297]
 Hoti vidhā samatikkantaṁ santaṁ suvimuttanti. Dvādasamaṁ.
                     Dutiyavaggo dutiyo.
                        Tassa uddānaṁ
          cakkhuṁ rūpañca viññāṇaṁ samphasso vedanāya ca
          saññā ca cetanā taṇhā 1- dhātu khandhena te dasa
          anusayaṁ apagatañceva vaggo tena pavuccatīti.
                   Rāhulasaṁyuttaṁ chaṭṭhaṁ samattaṁ.
                       ----------

  *  *  *  *  *  *
  Footnote:1 Ma. Yu. saññā sañcetanā taṇhā.
-------------------------------------------------
[page 298]
                        Lakkhaṇasaṁyuttaṁ
                         ------
                       paṭhamavaggo paṭhamo
      [636] Evamme sutaṁ ekaṁ samayaṁ bhagavā rājagahe viharati
 veḷuvane kalandakanivāpe. Tena kho pana samayena āyasmā ca
 lakkhaṇo āyasmā ca mahāmoggallāno gijjhakūṭe pabbate
 viharanti.
      [637] Atha kho āyasmā mahāmoggallāno pubbaṇhasamayaṁ
 nivāsetvā pattacīvaramādāya yenāyasmā lakkhaṇo tenupasaṅkami
 upasaṅkamitvā āyasmantaṁ lakkhaṇaṁ etadavoca ehi āvuso 1- lakkhaṇa
 rājagahaṁ piṇḍāya pavisissāmāti. Evamāvusoti kho āyasmā
 lakkhaṇo āyasmato mahāmoggallānassa paccassosi. Atha kho
 āyasmā mahāmoggallāno gijjhakūṭā pabbatā orohanto
 aññatarasmiṁ padese sitaṁ pātvākāsi. Atha kho āyasmā lakkhaṇo
 āyasmantaṁ < PTS. S II , 255 >mahāmoggallānaṁ etadavoca ko nu kho āvuso
 moggallāna hetu ko paccayo sitassa pātukammāyāti. Akālo
 kho āvuso lakkhaṇa etassa pañhassa bhagavato maṁ santike
 etaṁ pañhaṁ pucchāti.
      [638] Atha kho āyasmā ca lakkhaṇo āyasmā ca mahāmoggallāno

  *  *  *  *  *  *
  Footnote:1 Ma. Yu. āyāmāvuso.
-------------------------------------------------
[page 299]
 Rājagahe piṇḍāya caritvā pacchābhattaṁ piṇḍapātapaṭikkantā
 yena bhagavā tenupasaṅkamiṁsu upasaṅkamitvā bhagavantaṁ
 abhivādetvā ekamantaṁ nisīdiṁsu. Ekamantaṁ nisinno kho āyasmā
 lakkhaṇo āyasmantaṁ mahāmoggallānaṁ etadavoca idhāyasmā
 mahāmoggallāno gijjhakūṭā pabbatā orohanto aññatarasmiṁ padese
 sitaṁ pātvākāsi ko nu kho āvuso moggallāna hetu ko
 paccayo sitassa pātukammāyāti.
      [639] Idhāhaṁ āvuso gijjhakūṭā pabbatā orohanto addasaṁ
 aṭṭhisaṅkhalikaṁ vehāsaṁ gacchantiṁ 1- tamenaṁ gijjhāpi kākāpi kulalāpi
 anupatitvā anupatitvā [2]- vitudenti vitacchenti virājenti 3- sā 4- sudaṁ
 aṭṭassaraṁ karoti tassa mayhaṁ āvuso etadahosi acchariyaṁ vata bho
 abbhūtaṁ vata bho evarūpopi nāma satto bhavissati evarūpopi nāma
 yakkho bhavissati evarūpopi nāma attabhāvapaṭilābho bhavissatīti.
      [640] Atha kho bhagavā bhikkhū āmantesi cakkhubhūtā vata
 bhikkhave sāvakā viharanti ñāṇabhūtā vata bhikkhave sāvakā viharanti
 yatra hi nāma sāvako evarūpaṁ ñassati vā dakkhati vā sakkhiṁ
 vā karissati. Pubbeva 5- me so bhikkhave satto diṭṭho ahosi
 apicāhaṁ na byākāsiṁ ahañcetaṁ byākareyyaṁ parepi 6- me na
 saddaheyyuṁ ye me na saddaheyyuṁ tesantaṁ assa dīgharattaṁ
 ahitāya dukkhāya. Eso bhikkhave satto imasmiññeva rājagahe

  *  *  *  *  *  *
  Footnote:1 Yu. gacchantaṁ. 2 Ma. Yu. < PTS. S II , 256 >phāsuḷantarikāhi. 3 Yu. vibhajenti.
 4 Yu. sāssudaṁ. evamuparipi. 5 Yu. pubbepi. 6 Ma. Yu. pare ca.
-------------------------------------------------
[page 300]
 Goghātako ahosi so tassa kammassa vipākena bahūni vassāni
 bahūni vassasatāni bahūni vassasahassāni bahūni vassasatasahassāni
 niraye pacittha 1- tasseva kammassa vipākāvasesena evarūpaṁ
 attabhāvapaṭilābhaṁ paṭisaṁvedayatīti. Paṭhamaṁ.
              [sabbesaṁ suttantānaṁ eseva peyyālo]
      [641] Idhāhaṁ āvuso gijjhakūṭā pabbatā orohanto addasaṁ
 maṁsapesiṁ vehāsaṁ gacchantiṁ 2- tamenaṁ gijjhāpi kākāpi kulalāpi
 anupatitvā anupatitvā vitacchenti virājenti 3- sā sudaṁ aṭṭassaraṁ
 karoti. Eso bhikkhave satto imasmiññeva rājagahe goghātako
 ahosi. Dutiyaṁ.
      [642] Idhāhaṁ āvuso gijjhakūṭā pabbatā orohanto addasaṁ
 maṁsapiṇḍaṁ vehāsaṁ gacchantaṁ tamenaṁ gijjhāpi kākāpi kulalāpi
 anupatitvā anupatitvā vitacchenti virājenti so sudaṁ aṭṭassaraṁ
 karoti. Eso bhikkhave satto imasmiññeva rājagahe sākuṇiko
 ahosi. Tatiyaṁ.
      [643] Idhāhaṁ āvuso gijjhakūṭā pabbatā orohanto addasaṁ
 nicchaviṁ purisaṁ vehāsaṁ gacchantaṁ tamenaṁ gijjhāpi kākāpi kulalāpi
 anupatitvā anupatitvā vitacchenti virājenti so sudaṁ aṭṭassaraṁ
 karoti. < PTS. S II , 257 >Eso bhikkhave satto imasmiññeva rājagahe orabbhiko
 ahosi. Catutthaṁ.

  *  *  *  *  *  *
  Footnote:1 Ma. paccitvā. Yu. pacitvā. 2 Yu. gacchantaṁ.
 3 Yu. vibhajenti. evamuparipi.
-------------------------------------------------
[page 301]
      [644] Idhāhaṁ āvuso gijjhakūṭā pabbatā orohanto addasaṁ
 asilomaṁ purisaṁ vehāsaṁ gacchantaṁ tassa te asī uppatitvā
 uppatitvā tasseva kāye nipatanti so sudaṁ aṭṭassaraṁ karoti. Eso
 bhikkhave satto imasmiññeva rājagahe sūkariko ahosi. Pañcamaṁ.
      [645] Idhāhaṁ āvuso gijjhakūṭā pabbatā orohanto addasaṁ
 sattilomaṁ purisaṁ vehāsaṁ gacchantaṁ tassa tā sattiyo uppatitvā
 uppatitvā tasseva kāye nipatanti so sudaṁ aṭṭassaraṁ karoti. Eso
 bhikkhave satto imasmiññeva rājagahe māgaviko ahosi. Chaṭṭhaṁ.
      [646] Idhāhaṁ āvuso gijjhakūṭā pabbatā orohanto addasaṁ
 usulomaṁ purisaṁ vehāsaṁ gacchantaṁ tassa te usū uppatitvā uppatitvā
 tasseva kāye nipatanti so sudaṁ aṭṭassaraṁ karoti. Eso
 bhikkhave satto imasmiññeva rājagahe kāraṇiko ahosi. Sattamaṁ.
      [647] Idhāhaṁ āvuso gijjhakūṭā pabbatā orohanto addasaṁ
 sūcilomaṁ purisaṁ vehāsaṁ gacchantaṁ < PTS. S II , 258 >tassa tā sūciyo uppatitvā uppatitvā
 tasseva kāye nipatanti so sudaṁ aṭṭassaraṁ karoti. Eso
 bhikkhave satto imasmiññeva rājagahe suto 1- ahosi. Aṭṭhamaṁ.
      [648] Idhāhaṁ āvuso gijjhakūṭā pabbatā orohanto addasaṁ
 sūcilomaṁ purisaṁ vehāsaṁ gacchantaṁ tassa tā sūciyo sīse pavisetvā 2-
 mukhato nikkhamanti mukhe pavisetvā urato nikkhamanti ure pavisetvā
 udarato nikkhamanti udare pavisetvā urūhi nikkhamanti urūsu

  *  *  *  *  *  *
  Footnote:1 Ma. sūto. Yu. sūcako. 2 Ma. Yu. pavisitvā. evamuparipi.
-------------------------------------------------
[page 302]
 Pavisetvā jaṅghāhi nikkhamanti jaṅghāsu pavisetvā pādehi nikkhamanti
 so sudaṁ aṭṭassaraṁ karoti. Eso bhikkhave satto imasmiññeva
 rājagahe sūciko 1- ahosi. Navamaṁ.
      [649] Idhāhaṁ āvuso gijjhakūṭā pabbatā orohanto addasaṁ
 kumbhaṇḍaṁ purisaṁ vehāsaṁ gacchantaṁ so gacchantopi te ca aṇḍe
 khandhe āropetvā gacchati nisīdantopi tesveva aṇḍesu nisīdati
 tamenaṁ gijjhāpi kākāpi kulalāpi anupatitvā anupatitvā vitacchenti
 virājenti so sudaṁ aṭṭassaraṁ karoti. Eso bhikkhave satto
 imasmiññeva rājagahe gāmakūṭo 2- ahosi. Dasamaṁ.
                     Paṭhamavaggo paṭhamo.
                        Tassa uddānaṁ
                aṭṭhi pesi ubho gāvīghātakā 3-
                piṇḍo sākuṇiyo 4- nicchavorabbhi
                asi [5]- sūkariko satti
                usu [5]- kāraṇiko sūci sārathi
                yo ca sibbissati 6- sūciko 1- hi so
                aṇḍabhārī ahu gāmakūṭakoti 7-.
                         ------< PTS. S II , 259 >

  *  *  *  *  *  *
  Footnote:1 Ma. Yu. sūcako. 2 Ma. gāmakūṭako. 3 Ma. Yu. gāvaghātakā. 4 Yu. piṇḍasākuṇiyaṁ.
 5 Yu. ca. 6 Ma. Yu. sabbiyati. 7 Yu. ... cāti.
-------------------------------------------------
[page 303]
                      Dutiyavaggo dutiyo
      [650] Evamme sutaṁ ekaṁ samayaṁ bhagavā rājagahe viharati
 veḷuvane kalandakanivāpe. Idhāhaṁ āvuso gijjhakūṭā pabbatā
 orohanto addasaṁ purisaṁ gūthakūpe sīsakā 1- nimuggaṁ. Eso bhikkhave
 satto imasmiññeva rājagahe pāradāriko ahosi. Paṭhamaṁ.
                  [evaṁ peyyālo kātabbo]
      [651] Idhāhaṁ āvuso gijjhakūṭā pabbatā orohanto addasaṁ
 purisaṁ gūthakūpe nimuggaṁ ubhohi hatthehi gūthaṁ khādantaṁ. Eso bhikkhave
 satto imasmiññeva rājagahe brāhmaṇo ahosi. So kassapassa
 sammāsambuddhassa pāvacane bhikkhusaṅghaṁ bhattena nimantetvā doṇiyā 2-
 gūthassa pūrāpetvā kālaṁ ārocāpetvā etadavoca aho bhonto
 yāvadatthaṁ bhuñjantu ceva harantu cāti. Dutiyaṁ.
      [652] Idhāhaṁ āvuso gijjhakūṭā pabbatā orohanto addasaṁ
 nicchaviṁ < PTS. S II , 260 >itthiṁ vehāsaṁ gacchantiṁ tamenaṁ gijjhāpi kākāpi kulalāpi
 anupatitvā anupatitvā vitacchenti virājenti sā sudaṁ aṭṭassaraṁ
 karoti. Esā bhikkhave itthī imasmiññeva rājagahe aticārinī
 ahosi. Tatiyaṁ.
      [653] Idhāhaṁ āvuso gijjhakūṭā pabbatā orohanto addasaṁ
 itthiṁ duggandhaṁ maṅguḷiṁ vehāsaṁ gacchantiṁ tamenaṁ gijjhāpi kākāpi

  *  *  *  *  *  *
  Footnote:1 Ma. Yu. sasīsakanti dissati. 2 Ma. doṇiyo.
-------------------------------------------------
[page 304]
 Kulalāpi anupatitvā anupatitvā vitacchenti virājenti sā sudaṁ
 aṭṭassaraṁ karoti. Esā bhikkhave itthī imasmiññeva rājagahe
 ikkhaṇikā ahosi. Catutthaṁ.
      [654] Idhāhaṁ āvuso gijjhakūṭā pabbatā orohanto addasaṁ
 itthiṁ upakkaṁ okiliniṁ okiriṇiṁ vehāsaṁ gacchantiṁ sā sudaṁ aṭṭassaraṁ
 karoti. Esā bhikkhave itthī kaliṅgassa rañño aggamahesī ahosi
 sā issāpakatā sapatiṁ aṅgārakaṭāhena okiri. Pañcamaṁ.
      [655] Idhāhaṁ āvuso gijjhakūṭā pabbatā orohanto addasaṁ
 asīsakabandhaṁ 1- vehāsaṁ gacchantaṁ tassa ure akkhīni ceva honti
 mukhañca tamenaṁ gijjhāpi kākāpi kulalāpi anupatitvā anupatitvā
 vitacchenti virājenti so sudaṁ aṭṭassaraṁ karoti. Eso
 bhikkhave satto imasmiññeva rājagahe hāriko nāma coraghātako
 ahosi. < PTS. S II , 261 >Chaṭṭhaṁ.
      [656] Idhāhaṁ āvuso gijjhakūṭā pabbatā orohanto addasaṁ
 bhikkhuṁ vehāsaṁ gacchantaṁ tassa saṅghāṭipi ādittā sampajjalitā
 sañjotibhūtā 2- pattopi āditto sampajjalito sañjotibhūto 2-
 kāyabandhanampi ādittaṁ sampajjalitaṁ sañjotibhūtaṁ kāyopi āditto
 sampajjalito sañjotibhūto so sudaṁ aṭṭassaraṁ karoti. Eso
 bhikkhave bhikkhu kassapassa sammāsambuddhassa pāvacane pāpabhikkhu
 ahosi. Sattamaṁ.

  *  *  *  *  *  *
  Footnote:1 Yu. asīsakaṁ kavandhaṁ. 2 Ma. Yu. sajotibhūtā sajotibhūto. evamuparipi.
-------------------------------------------------
[page 305]
      [657] Addasaṁ bhikkhuniṁ vehāsaṁ gacchantiṁ tassā saṅghāṭipi
 ādittā .pe. Pāpabhikkhunī ahosi. Aṭṭhamaṁ.
      [658] Addasaṁ sikkhamānaṁ vehāsaṁ gacchantiṁ tassā saṅghāṭipi
 ādittā .pe. Pāpasikkhamānā ahosi. Navamaṁ.
      [659] Addasaṁ sāmaṇeraṁ vehāsaṁ gacchantaṁ tassa saṅghāṭipi
 ādittā .pe. Pāpasāmaṇero ahosi. Dasamaṁ.
      [660] Idhāhaṁ āvuso gijjhakūṭā pabbatā orohanto addasaṁ
 sāmaṇeriṁ vehāsaṁ gacchantiṁ tassā saṅghāṭipi ādittā sampajjalitā
 sañjotibhūtā pattopi āditto sampajjalito sañjotibhūto
 kāyabandhanampi ādittaṁ sampajjalitaṁ sañjotibhūtaṁ kāyopi āditto
 sampajjalito sañjotibhūto sā sudaṁ aṭṭassaraṁ karoti. Tassa
 mayhaṁ āvuso etadahosi acchariyaṁ vata bho abbhūtaṁ vata bho
 evarūpopi nāma satto bhavissati evarūpopi nāma yakkho bhavissati
 evarūpopi < PTS. S II , 262 >nāma attabhāvapaṭilābho bhavissatīti.
      [661] Atha kho bhagavā bhikkhū āmantesi cakkhubhūtā vata
 bhikkhave sāvakā viharanti ñāṇabhūtā vata bhikkhave sāvakā viharanti
 yatra hi nāma sāvako evarūpaṁ ñassati vā dakkhati vā sakkhiṁ vā
 karissati. Pubbeva 1- me sā bhikkhave sāmaṇerī diṭṭhā ahosi.
 Apicāhaṁ na byākāsiṁ ahañcetaṁ byākareyyaṁ parepi 2- me na
 saddaheyyuṁ ye me na saddaheyyuṁ tesaṁ taṁ assa dīgharattaṁ

  *  *  *  *  *  *
  Footnote:1 Yu. pubbepi. 2 Ma. Yu. pare ca.
-------------------------------------------------
[page 306]
 Ahitāya dukkhāya. Esā bhikkhave sāmaṇerī kassapassa
 sammāsambuddhassa pāvacane pāpasāmaṇerī ahosi sā tassa kammassa
 vipākena bahūni vassāni bahūni vassasatāni bahūni vassasahassāni
 bahūni vassasatasahassāni niraye pacittha 1- tasseva kammassa
 vipākāvasesena evarūpaṁ attabhāvapaṭilābhaṁ paṭisaṁvedayatīti. Ekādasamaṁ.
                     Dutiyavaggo dutiyo.
                        Tassa uddānaṁ
                kūpe nimuggo hi so paradāriko
                gūthakhādi ahu duṭṭhabrāhmaṇo
                nicchavitthī aticārinī ahu
                maṅguḷitthī ahu ikkhaṇitthikā 2-
                okilinī sapatiṁ karoti 3-
                sīsacchinno ahu coraghātako
                bhikkhu bhikkhunī sikkhamānā
                sāmaṇero atha sāmaṇerikā 4-
                kassapassa vinayassa 5- pabbajjaṁ 6-
                pāpakammaṁ akariṁsu tāvade 7-.
                Lakkhaṇasaṁyuttaṁ sattamaṁ samattaṁ.
                         -------

  *  *  *  *  *  *
  Footnote:1 Ma. pacitvā. < PTS. S II , 263 >2 Yu. ikkhaṇitthi yā. 3 Ma. Yu. sapattaṅgārokiri. 4 Yu.
 sāmaṇeriyo. 5 Ma. Yu. vinayasmiṁ. 6 Yu. pabbajjuṁ. 7 Ma. Yu. itisaddo atthi.
-------------------------------------------------
[page 307]
                        Opammasaṁyuttaṁ
      [662] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā ... Seyyathāpi
 bhikkhave kūṭāgārassa yākāci gopānasiyo sabbā tā kūṭaṅgamā
 kūṭasamosaraṇā kūṭasamugghātā sabbā tā samugghātaṁ gacchanti
 evameva kho bhikkhave yekeci akusalā dhammā sabbe te avijjāmūlakā
 avijjāsamosaraṇā avijjāsamugghātā sabbe te samugghātaṁ
 gacchanti. Tasmātiha bhikkhave evaṁ sikkhitabbaṁ appamattā
 viharissāmāti evañhi vo bhikkhave sikkhitabbanti. Paṭhamaṁ.
      [663] Sāvatthiyaṁ viharati ... Atha kho bhagavā parittaṁ nakhasikhāyaṁ
 paṁsuṁ āropetvā bhikkhū āmantesi taṁ kiṁ maññatha bhikkhave
 katamaṁ nu kho bahutaraṁ yo cāyaṁ mayā paritto nakhasikhāyaṁ paṁsu
 āropito yā cāyaṁ mahāpaṭhavīti. Etadeva bhante bahutaraṁ yadidaṁ
 mahāpaṭhavī appamattakoyaṁ bhagavatā paritto nakhasikhāyaṁ paṁsu āropito
 saṅkhampi na upeti upanidhampi na upeti kalabhāgampi na upeti
 mahāpaṭhaviṁ upanidhāya bhagavatā paritto nakhasikhāyaṁ paṁsu āropitoti.
      [664] Evameva kho bhikkhave appakā te sattā ye
 manussesu paccājāyanti atha kho eteyeva bahutarā sattā ye< PTS. S II , 264 >
 aññatra manussehi paccājāyanti. Tasmātiha bhikkhave evaṁ
-------------------------------------------------
[page 308]
 Sikkhitabbaṁ appamattā viharissāmāti evañhi vo bhikkhave
 sikkhitabbanti. Dutiyaṁ.
      [665] Sāvatthiyaṁ viharati ... Tatra kho bhagavā ... Seyyathāpi
 bhikkhave yānikānici kulāni bahutthikāni appapurisāni tāni
 supadhaṁsiyāni honti corehi kumbhatthenakehi. Evameva kho bhikkhave
 yassakassaci bhikkhuno mettā cetovimutti abhāvitā abahulīkatā
 so supadhaṁsiyo hoti amanussehi.
      [666] Seyyathāpi bhikkhave yānikānici kulāni appatthikāni 1-
 bahupurisāni tāni duppadhaṁsiyāni honti corehi kumbhatthenakehi
 evameva kho bhikkhave yassakassaci bhikkhuno mettā cetovimutti
 bhāvitā bahulīkatā so duppadhaṁsiyo hoti amanussehi. Tasmātiha
 bhikkhave evaṁ sikkhitabbaṁ mettā no cetovimutti bhāvitā bhavissati
 bahulīkatā yānīkatā vatthukatā anuṭṭhitā paricitā susamāraddhāti
 evañhi vo bhikkhave sikkhitabbanti. Tatiyaṁ.
      [667] Sāvatthiyaṁ viharati ... Yo bhikkhave pubbaṇhasamayaṁ
 okkhāsataṁ 2- dānaṁ dadeyya yo majjhantikasamayaṁ okkhāsataṁ dānaṁ dadeyya
 yo sāyaṇhasamayaṁ okkhāsataṁ dānaṁ dadeyya yo vā pubbaṇhasamayaṁ
 antamaso gaddūhanamattampi mettacittaṁ bhāveyya yo vā
 majjhantikasamayaṁ antamaso gaddūhanamattampi mettacittaṁ bhāveyya

  *  *  *  *  *  *
  Footnote:1 Ma. Yu. appitthikāni. 2 ukkāsatantipi pāṭho.
-------------------------------------------------
[page 309]
 Yo vā sāyaṇhasamayaṁ antamaso gaddūhanamattampi mettacittaṁ
 bhāveyya < PTS. S II , 265 >idaṁ tato mahapphalataraṁ. Tasmātiha bhikkhave evaṁ
 sikkhitabbaṁ mettā no cetovimutti bhāvitā bhavissati bahulīkatā
 yānīkatā vatthukatā anuṭṭhitā paricitā susamāraddhāti evañhi vo
 bhikkhave sikkhitabbanti. Catutthaṁ.
      [668] Sāvatthiyaṁ viharati ... Seyyathāpi bhikkhave satti tiṇhaphalā
 atha puriso āgaccheyya ahaṁ imaṁ sattiṁ tiṇhaphalaṁ pāṇinā vā
 muṭṭhinā vā paṭileṇissāmi paṭikoṭṭessāmi 1- paṭivaṭṭessāmīti.
 Taṁ kiṁ maññatha bhikkhave bhabbo nu kho so puriso amuṁ sattiṁ
 tiṇhaphalaṁ pāṇinā vā muṭṭhinā vā paṭileṇetuṁ paṭikoṭṭetuṁ
 paṭivaṭṭetunti. No hetaṁ bhante. Taṁ kissa hetu. Asu hi
 bhante satti tiṇhaphalā na sukarā pāṇinā vā muṭṭhinā vā
 paṭileṇetuṁ paṭikoṭṭetuṁ paṭivaṭṭetuṁ yāvadeva ca pana so puriso
 kilamathassa vighātassa bhāgī assāti.
      [669] Evameva kho bhikkhave yassakassaci bhikkhuno mettā
 cetovimutti bhāvitā bahulīkatā yānīkatā vatthukatā anuṭṭhitā
 paricitā susamāraddhā. Tassa ce amanusso cittaṁ khipitabbaṁ
 maññeyya. Atha kho sveva amanusso kilamathassa vighātassa
 bhāgī assa. Tasmātiha bhikkhave evaṁ sikkhitabbaṁ mettā
 no cetovimutti bhāvitā bhavissati bahulīkatā yānīkatā vatthukatā

  *  *  *  *  *  *
  Footnote:1 Ma. < PTS. S II , 266 >Yu. paṭikoṭṭissāmi.
-------------------------------------------------
[page 310]
 Anuṭṭhitā paricitā susamāraddhāti evañhi vo bhikkhave
 sikkhitabbanti. Pañcamaṁ.
      [670] Sāvatthiyaṁ viharati ... Seyyathāpi bhikkhave cattāro
 daḷhadhammā dhanuggahā susikkhitā katahatthā katūpāsanā catuddisā ṭhitā
 assu. Atha puriso āgaccheyya ahaṁ imesaṁ catunnaṁ daḷhadhammānaṁ
 dhanuggahānaṁ susikkhitānaṁ katahatthānaṁ katūpāsanānaṁ catuddisā kaṇḍe
 khitte appatiṭṭhite paṭhaviyaṁ gahetvā āharissāmīti. Taṁ kiṁ maññatha
 bhikkhave javano puriso paramena javena samannāgatoti alaṁ
 vacanāyāti. Ekassa cepi bhante daḷhadhammassa dhanuggahassa
 susikkhitassa katahatthassa katūpāsanassa kaṇḍaṁ khittaṁ appatiṭṭhitaṁ
 paṭhaviyaṁ gahetvā āhareyya javano puriso paramena javena
 samannāgatoti alaṁ vacanāya ko pana vādo catunnaṁ daḷhadhammānaṁ
 dhanuggahānaṁ susikkhitānaṁ katahatthānaṁ katūpāsanānanti.
      [671] Yathā ca bhikkhave tassa purisassa javo yathā ca
 candimasuriyānaṁ javo tato sīghataro. Yathā ca bhikkhave tassa
 purisassa javo yathā ca candimasuriyānaṁ javo yathā ca yā
 devatā candimasuriyānaṁ purato dhāvanti tāsaṁ devatānaṁ javo tato 1-
 sīghataro. Yathā ca bhikkhave tassa purisassa javo yathā ca
 candimasuriyānaṁ javo yathā ca yā devatā candimasuriyānaṁ purato
 dhāvanti tāsaṁ devatānaṁ javo tato 2- sīghataraṁ āyusaṅkhārā khīyanti.

  *  *  *  *  *  *
  Footnote:1-2 Ma. Yu. tato sīghataro. devatānaṁ javoti pāṭhadvayaṁ natthi.
-------------------------------------------------
[page 311]
 Tasmātiha bhikkhave evaṁ < PTS. S II , 267 >sikkhitabbaṁ appamattā viharissāmāti
 evañhi vo bhikkhave sikkhitabbanti. Chaṭṭhaṁ.
      [672] Sāvatthiyaṁ viharati ... Bhūtapubbaṁ bhikkhave dasārahānaṁ
 ānako nāma mudiṅgo ahosi. Tassa dasārahā ānake phaḷite
 aññaṁ āṇiṁ odahiṁsu. Ahu kho so bhikkhave samayo yaṁ ānakassa
 mudiṅgassa porāṇaṁ pokkharaṁ phalakaṁ antaradhāyi āṇisaṅghāto ca 1-
 avasisayi. Evameva kho bhikkhave bhavissanti bhikkhū anāgatamaddhānaṁ
 ye te suttantā tathāgatabhāsitā gambhīrā gambhīratthā lokuttarā
 suññatapaṭisaññuttā tesu bhaññamānesu na sussusissanti 2- na
 aññācittaṁ upaṭṭhāpessanti na ca te dhamme uggahetabbaṁ
 pariyāpuṇitabbaṁ maññissanti. Ye pana te suttantā kavikatā
 kāveyyā cittakkharā cittabyañjanā bāhirakā sāvakabhāsitā tesu
 bhaññamānesu sussusissanti sotaṁ odahissanti aññācittaṁ
 upaṭṭhāpessanti te ca dhamme uggahetabbaṁ pariyāpuṇitabbaṁ
 maññissanti.
      [673] Evameva tesaṁ bhikkhave suttantānaṁ tathāgatabhāsitānaṁ
 gambhīrānaṁ 1- gambhīratthānaṁ lokuttarānaṁ suññatapaṭisaññuttānaṁ
 antaradhānaṁ bhavissati. Tasmātiha bhikkhave evaṁ sikkhitabbaṁ ye
 te suttantā tathāgatabhāsitā gambhīrā gambhīratthā lokuttarā
 suññatapaṭisaññuttā tesu bhaññamānesu sussusissāma sotaṁ

  *  *  *  *  *  *
  Footnote:1 Ma. Yu. va. 2 Ma. sussūsissanti. evamuparipi.
-------------------------------------------------
[page 312]
 Odahissāma aññācittaṁ upaṭṭhāpessāma te ca dhamme
 uggahetabbaṁ pariyāpuṇitabbaṁ maññissāmāti evañhi vo bhikkhave
 sikkhitabbanti. Sattamaṁ.
      [674] Ekaṁ < PTS. S II , 268 >samayaṁ bhagavā vesāliyaṁ viharati mahāvane
 kūṭāgārasālāyaṁ. Tatra kho bhagavā bhikkhū āmantesi bhikkhavoti.
 Bhadanteti te bhikkhū bhagavato paccassosuṁ.
      [675] Bhagavā etadavoca kaliṅgarūpadhānā bhikkhave etarahi
 licchavī viharanti appamattā ātāpino upāsanasmiṁ tesaṁ rājā
 māgadho ajātasattu vedehiputto na labhati otāraṁ na labhati
 ārammaṇaṁ. Bhavissanti bhikkhave anāgatamaddhānaṁ licchavī sukhumālā
 mudutalā 1- hatthapādā te mudukāsu seyyāsu thūlabimbohanāsu 2- yāva
 suriyuggamanā seyyaṁ kappissanti tesaṁ rājā māgadho ajātasattu
 vedehiputto lacchati otāraṁ lacchati ārammaṇaṁ.
      [676] Kaliṅgarūpadhānā bhikkhave etarahi bhikkhū viharanti
 appamattā ātāpino padhānasmiṁ tesaṁ māro pāpimā na labhati
 otāraṁ na labhati ārammaṇaṁ. Bhavissanti bhikkhave anāgatamaddhānaṁ
 bhikkhū sukhumālā mudutalā hatthapādā te mudukāsu seyyāsu
 thūlabimbohanāsu yāva suriyuggamanā seyyaṁ kappissanti tesaṁ māro
 pāpimā lacchati otāraṁ lacchati ārammaṇaṁ. Tasmātiha bhikkhave

  *  *  *  *  *  *
  Footnote:1 Sī. mudutaluṇā. Ma. Yu. mudutaluṇahatthapādā. evamuparipi. 2 Ma. tūla ....
 evamuparipi.
-------------------------------------------------
[page 313]
 Evaṁ sikkhitabbaṁ kaliṅgarūpadhānā viharissāma appamattā ātāpino
 padhānasminti evañhi vo bhikkhave sikkhitabbanti. Aṭṭhamaṁ.
      [677] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tena kho pana samayenāññataro
 navo bhikkhu ativelaṁ kulāni upasaṅkamati. Tamenaṁ bhikkhū
 evamāhaṁsu mā āyasmā < PTS. S II , 269 >ativelaṁ kulāni upasaṅkamīti. So
 bhikkhūhi vuccamāno evamāha ime hi nāma therā bhikkhū kulāni
 upasaṅkamitabbaṁ maññissanti kimaṅgaṁ panāhanti. Atha kho sambahulā
 bhikkhū yena bhagavā tenupasaṅkamiṁsu upasaṅkamitvā bhagavantaṁ
 abhivādetvā ekamantaṁ nisīdiṁsu. Ekamantaṁ nisinnā kho te bhikkhū
 bhagavantaṁ etadavocuṁ idha bhante aññataro navo bhikkhu ativelaṁ
 kulāni upasaṅkamati tamenaṁ bhikkhū evamāhaṁsu mā āyasmā
 ativelaṁ kulāni upasaṅkamīti so bhikkhūhi vuccamāno evamāha
 ime hi nāma therā bhikkhū kulāni upasaṅkamitabbaṁ maññissanti
 kimaṅgaṁ panāhanti.
      [678] Bhūtapubbaṁ bhikkhave araññāyatane mahā sarasi taṁ
 nāgā upanissāya viharanti. Te taṁ sarasiṁ ogāhetvā soṇḍāya
 bhisamūḷālaṁ 1- abbhuggahetvā 2- suvikkhālitaṁ vikkhāletvā akaddamaṁ
 saṅkhāditvā 3- ajjhoharanti tesantaṁ vaṇṇāya ceva hoti balāya ca
 na ca tatonidānaṁ maraṇaṁ vā nigacchanti maraṇamattaṁ vā dukkhaṁ.

  *  *  *  *  *  *
  Footnote:1 Ma. bhisamuḷālaṁ. Yu. bhisamulālaṁ. evamuparipi. 2 Ma. abbuhetvā. evamuparipi.
 3 Yu. saṅkharitvā.
-------------------------------------------------
[page 314]
 Tesaññeva kho pana bhikkhave mahānāgānaṁ anusikkhamānā taruṇā
 bhikacchāpā 1- te taṁ sarasiṁ ogāhetvā soṇḍāya bhisamūḷālaṁ
 abbhuggahetvā na suvikkhālitaṁ vikkhāletvā sakaddamaṁ asaṅkhāditvā 2-
 ajjhoharanti tesantaṁ neva vaṇṇāya hoti na balāya
 tatonidānaṁ maraṇaṁ vā nigacchanti maraṇamattaṁ vā dukkhaṁ.
      [679] Evameva kho bhikkhave idha therā bhikkhū pubbaṇhasamayaṁ
 nivāsetvā pattacīvaramādāya gāmaṁ vā nigamaṁ vā piṇḍāya pavisanti
 te tattha dhammaṁ bhāsanti tesaṁ gihī pasannā pasannākāraṁ karonti
 te taṁ lābhaṁ agadhitā amucchitā anajjhāpannā 3- ādīnavadassāvino
 nissaraṇapaññā paribhuñjanti tesantaṁ vaṇṇāya ceva hoti balāya
 ca na < PTS. S II , 270 >ca tatonidānaṁ maraṇaṁ vā nigacchanti maraṇamattaṁ vā dukkhaṁ.
 Tesaññeva kho pana bhikkhave therānaṁ bhikkhūnaṁ anusikkhamānā navā
 bhikkhū pubbaṇhasamayaṁ nivāsetvā pattacīvaramādāya gāmaṁ vā nigamaṁ
 vā piṇḍāya pavisanti te tattha dhammaṁ bhāsanti tesaṁ gihī
 pasannā pasannākāraṁ karonti te taṁ lābhaṁ gadhitā mucchitā
 ajjhāpannā 4- anādīnavadassāvino anissaraṇapaññā paribhuñjanti
 tesantaṁ neva vaṇṇāya hoti na balāya tatonidānaṁ maraṇaṁ vā
 nigacchanti maraṇamattaṁ vā dukkhaṁ. Tasmātiha bhikkhave evaṁ
 sikkhitabbaṁ agadhitā amucchitā anajjhāpannā ādīnavadassāvino
 nissaraṇapaññā paribhuñjissāmāti evañhi vo bhikkhave

  *  *  *  *  *  *
  Footnote:1 Ma. Yu. bhiṅkacchāpā. 2 Yu. saṅkharitvā. 3 Ma. anajjhopannā.
 4 Ma. ajjhopannā. evamuparipi.
-------------------------------------------------
[page 315]
 Sikkhitabbanti. Navamaṁ.
      [680] Sāvatthiyaṁ viharati ... Tena kho pana samayena aññataro
 bhikkhu ativelaṁ kulesu cārittaṁ āpajjati. Tamenaṁ bhikkhū evamāhaṁsu
 mā āyasmā ativelaṁ kulesu cārittaṁ āpajjīti. So 1- bhikkhūhi
 vuccamāno na ramati. Atha kho sambahulā bhikkhū yena bhagavā
 tenupasaṅkamiṁsu upasaṅkamitvā bhagavantaṁ abhivādetvā ekamantaṁ
 nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ
 idha bhante aññataro bhikkhu ativelaṁ kulesu cārittaṁ āpajjati
 tamenaṁ bhikkhū evamāhaṁsu mā āyasmā ativelaṁ kulesu cārittaṁ
 āpajjīti so [1]- bhikkhūhi vuccamāno na ramatīti.
      [681] Bhūtapubbaṁ bhikkhave viḷāro sandhisamalasaṅkatire ṭhito
 ahosi mudumūsiṁ āgamayamāno 2- < PTS. S II , 271 >yatthāyaṁ mudumūsi gocarāya
 pakkamissati tattheva naṁ gahetvā khādissāmīti. Atha kho [3]-
 bhikkhave mudumūsi gocarāya pakkāmi. Tamenaṁ viḷāro gahetvā
 sahasā maṁsaṁ khāditvā 4- ajjhohari. Tassa sā mudumūsi antampi
 khādi antaguṇampi khādi. So tatonidānaṁ maraṇampi nigacchati
 maraṇamattampi dukkhaṁ.
      [682] Evameva kho bhikkhave idhekacco bhikkhu pubbaṇhasamayaṁ
 nivāsetvā pattacīvaramādāya gāmaṁ vā nigamaṁ vā piṇḍāya pavisati
 arakkhiteneva kāyena arakkhitāya vācāya arakkhitena cittena

  *  *  *  *  *  *
  Footnote:1 Ma. Yu. bhikkhu. 2 Ma. Yu. maggayamāno. 3 Ma. Yu. so. 4 Ma. sahasā
 saṅkhāditvā. Yu. sahasā saṅkharitvā.
-------------------------------------------------
[page 316]
 Anupaṭṭhitāya satiyā asaṁvutehi indriyehi tattha passati mātugāmaṁ
 dunnivatthaṁ vā duppārutaṁ vā tassa mātugāmaṁ disvāna dunnivatthaṁ
 vā duppārutaṁ vā rāgo cittaṁ anuddhaṁseti so rāgānuddhaṁsena
 cittena maraṇaṁ vā nigacchati maraṇamattaṁ vā dukkhaṁ. Maraṇaṁ so
 taṁ bhikkhave 1- ariyassa vinaye yo sikkhaṁ paccakkhāya hīnāyāvattati.
 Maraṇamattaññeva 2- bhikkhave dukkhaṁ yadidaṁ aññataraṁ saṅkiliṭṭhaṁ
 āpattiṁ āpajjati yathārūpāya āpattiyā vuṭṭhānaṁ paññāyati.
 Tasmātiha bhikkhave evaṁ sikkhitabbaṁ rakkhitena 3- kāyena rakkhitāya
 vācāya rakkhitena cittena upaṭṭhitāya satiyā saṁvutehi indriyehi
 gāmaṁ vā nigamaṁ vā piṇḍāya pavisissāmāti evañhi vo bhikkhave
 sikkhitabbanti. Dasamaṁ.
      [683] Sāvatthiyaṁ viharati ... Assuttha no tumhe bhikkhave rattiyā
 paccūsasamayaṁ < PTS. S II , 272 >sigālassa 4- vassamānassāti. Evaṁ bhante. Eso kho
 bhikkhave jarasigālo ukkaṇṇakena nāma rogajātena phuṭṭho. So
 yena yena icchati tena tena gacchati yattha yattha icchati tattha
 tattha tiṭṭhati yattha yattha icchati tattha tattha nisīdati yattha
 yattha icchati tattha tattha nipajjati. Sītakopi naṁ vāto upavāyati.
      [684] Sādhu khvassa bhikkhave yaṁ idhekacco sakyaputtiyapaṭiñño
 evarūpampi attabhāvapaṭilābhaṁ paṭisaṁvediyeva 5-. Tasmātiha bhikkhave evaṁ

  *  *  *  *  *  *
  Footnote:1 Ma. Yu. maraṇañhetaṁ bhikkhaveti dissati. 2 Ma. Yu. maraṇamattañhetanti dissati.
 3 Ma. Yu. rakkhiteneva. 4 Ma. jarasiṅgālassa. Yu. siṅgālassa. evamuparipi.
 5 Ma. Yu. paṭivediyetha.
-------------------------------------------------
[page 317]
 Sikkhitabbaṁ appamattā viharissāmāti evañhi vo bhikkhave
 sikkhitabbanti. Ekādasamaṁ.
      [685] Sāvatthiyaṁ viharati ... Assuttha no tumhe bhikkhave rattiyā
 paccūsasamayaṁ sigālassa vassamānassāti. Evaṁ bhante. Siyā kho
 bhikkhave tasmiṁ jarasigāle kāci 1- kataññutā kataveditā na tveva
 idhekacce sakyaputtiyapaṭiññe siyā kāci 1- kataññutā kataveditā.
 Tasmātiha bhikkhave evaṁ sikkhitabbaṁ kataññuno bhavissāma katavedino
 na 2- ca no amhesu appakampi kataṁ vinasissatīti 3- evañhi vo
 bhikkhave sikkhitabbanti. Dvādasamaṁ.
                        Tassa uddānaṁ
          kūṭaṁ nakhasikha kulaṁ okkhā satti dhanuggaho
          āṇi kaliṅgaro nāgo viḷāro dve sigālakāti.
                  Opammasaṁyuttaṁ aṭṭhamaṁ samattaṁ.
                        ---------< PTS. S II , 273 >

  *  *  *  *  *  *
  Footnote:1 Ma. Yu. yā kāci. 2 Yu. na ca noti na dissati. amhesu appakaṁpi kataṁ mā
 nasissatīti iti ettakampana dissati. 3 Ma. nassissatīti.
-------------------------------------------------
[page 318]
                         Bhikkhusaṁyuttaṁ
      [686] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho āyasmā
 mahāmoggallāno bhikkhū āmantesi āvuso bhikkhaveti. Āvusoti
 kho te bhikkhū āyasmato mahāmoggallānassa paccassosuṁ.
      [687] Āyasmā mahāmoggallāno etadavoca idha mayhaṁ
 āvuso rahogatassa paṭisallīnassa evaṁ cetaso parivitakko udapādi
 ariyo tuṇhībhāvo ariyo tuṇhībhāvoti vuccati katamo nu kho
 ariyo tuṇhībhāvoti. Tassa mayhaṁ āvuso etadahosi idha
 bhikkhu vitakkavicārānaṁ vūpasamā ajjhattaṁ sampasādanaṁ cetaso
 ekodibhāvaṁ avitakkaṁ avicāraṁ samādhijaṁ pītisukhaṁ dutiyajjhānaṁ upasampajja
 viharati ayaṁ vuccati ariyo tuṇhībhāvoti. So khvāhaṁ āvuso
 vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ
 avitakkaṁ avicāraṁ samādhijaṁ pītisukhaṁ dutiyajjhānaṁ upasampajja viharāmi 1-.
 Tassa mayhaṁ āvuso iminā vihārena viharato vitakkasahagatā
 saññāmanasikārā samudācaranti. Atha kho maṁ āvuso bhagavā iddhiyā
 upasaṅkamitvā etadavoca moggallāna moggallāna mā brāhmaṇa
 ariyaṁ tuṇhībhāvaṁ pamādo ariye tuṇhībhāve cittaṁ saṇṭhapehi
 ariye tuṇhībhāve cittaṁ ekodibhāvaṁ karohi ariye tuṇhībhāve

  *  *  *  *  *  *
  Footnote:1 Ma. vihariṁ.< PTS. S II , 274 >
-------------------------------------------------
[page 319]
 Cittaṁ samādahāti. So khvāhaṁ āvuso aparena samayena
 vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ
 avitakkaṁ avicāraṁ samādhijaṁ pītisukhaṁ dutiyajjhānaṁ upasampajja viharāmi.
 Yaṁ hi [1]- āvuso sammā vadamāno vadeyya satthārā anuggahito
 sāvako mahābhiññattaṁ pattoti. Mamantaṁ sammā vadamāno vadeyya
 satthārā anuggahito sāvako mahābhiññattaṁ pattoti. Paṭhamaṁ.
      [688] Sāvatthīnidānaṁ. Tatra kho āyasmā sārīputto bhikkhū
 āmantesi āvuso bhikkhaveti. Āvusoti kho te bhikkhū āyasmato
 sārīputtassa paccassosuṁ.
      [689] Āyasmā sārīputto etadavoca idha mayhaṁ āvuso
 rahogatassa paṭisallīnassa evaṁ cetaso parivitakko udapādi atthi
 nu kho taṁ kiñci lokasmiṁ yassa me vipariṇāmaññathābhāvā
 uppajjeyyuṁ sokaparidevadukkhadomanassupāyāsāti. Tassa mayhaṁ
 āvuso etadahosi natthi kho taṁ kiñci lokasmiṁ yassa me vipariṇāmaññathābhāvā
 nuppajjeyyuṁ sokaparidevadukkhadomanassupāyāsāti. Satthupi
      [690] Evaṁ vutte āyasmā ānando āyasmantaṁ sārīputtaṁ
 etadavoca satthupi kho te āvuso sārīputta vipariṇāmaññathābhāvā
 nuppajjeyyuṁ sokaparidevadukkhadomanassupāyāsāti. Satthupi
 kho me āvuso vipariṇāmaññathābhāvā nuppajjeyyuṁ sokaparideva-
 dukkhadomanassupāyāsā apica me evamassa < PTS. S II , 275 >mahesakkho vata bho

  *  *  *  *  *  *
  Footnote:1 Ma. Yu. taṁ.
-------------------------------------------------
[page 320]
 Satto antarahito mahiddhiko mahānubhāvo sace hi bhagavā ciraṁ
 dīghamaddhānaṁ tiṭṭheyya tadassa bahujanahitāya bahujanasukhāya lokānukampāya
 atthāya hitāya sukhāya devamanussānanti. Tathā hi panāyasmato
 sārīputtassa dīgharattaṁ ahaṅkāramamaṅkāramānānusayā susamūhatā
 tasmā āyasmato sārīputtassa satthupi vipariṇāmaññathābhāvā
 nuppajjeyyuṁ sokaparidevadukkhadomanassupāyāsāti. Dutiyaṁ.
      [691] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tena kho pana samayena
 āyasmā ca sārīputto āyasmā ca mahāmoggallāno rājagahe
 viharanti veḷuvane kalandakanivāpe ekavihāre. Atha kho āyasmā
 sārīputto sāyaṇhasamayaṁ paṭisallānā vuṭṭhito yenāyasmā
 mahāmoggallāno tenupasaṅkami upasaṅkamitvā āyasmatā
 mahāmoggallānena saddhiṁ sammodi sammodanīyaṁ kathaṁ sārāṇīyaṁ
 vītisāretvā ekamantaṁ nisīdi.
      [692] Ekamantaṁ nisinno kho āyasmā sārīputto āyasmantaṁ
 mahāmoggallānaṁ etadavoca vippasannāni kho te āvuso moggallāna
 indriyāni parisuddho mukhavaṇṇo pariyodāto santena nūnāyasmā
 mahāmoggallāno ajja vihārena vihāsīti. Oḷārikena khvāhaṁ
 āvuso ajja vihārena vihāsiṁ apica me ahosi dhammī kathāti.
 Kena saddhiṁ panāyasmato mahāmoggallānassa ahosi dhammī kathāti.
-------------------------------------------------
[page 321]
 Bhagavatā < PTS. S II , 276 >kho me āvuso saddhiṁ ahosi dhammī kathāti. Dūre kho
 āvuso bhagavā etarahi sāvatthiyaṁ viharati jetavane anāthapiṇḍikassa
 ārāme kinnu kho āyasmā mahāmoggallāno bhagavantaṁ iddhiyā
 upasaṅkami udāhu bhagavā āyasmantaṁ mahāmoggallānaṁ iddhiyā
 upasaṅkamīti. Na khvāhaṁ āvuso bhagavantaṁ iddhiyā upasaṅkamiṁ
 napi maṁ bhagavā iddhiyā upasaṅkami apica me yāvatā bhagavā
 ettāvatā dibbacakkhuṁ 1- visujjhi dibbā ca sotadhātu bhagavatopi
 yāvatāhaṁ ettāvatā dibbacakkhuṁ 1- visujjhi dibbā ca sotadhātūti.
 Yathākathaṁ panāyasmato mahāmoggallānassa bhagavatā saddhiṁ ahosi
 dhammī kathāti.
      [693] Idhāhaṁ āvuso bhagavantaṁ etadavocaṁ āraddhaviriyo
 āraddhaviriyoti bhante vuccati kittāvatā nu kho bhante āraddhaviriyo
 hotīti. Evaṁ vutte maṁ āvuso bhagavāpi 2- etadavoca
 idha moggallāna bhikkhu āraddhaviriyo viharati kāmaṁ taco ca
 nahāru ca aṭṭhi ca avasissatu sarīre avasussatu 3- maṁsalohitaṁ yantaṁ
 purisathāmena purisaviriyena purisaparakkamena pattabbaṁ na taṁ
 apāpuṇitvā viriyassa saṇṭhānaṁ bhavissatīti evaṁ kho moggallāna
 āraddhaviriyo hotīti. Evaṁ 4- kho me āvuso bhagavatā saddhiṁ
 ahosi dhammī kathāti.
      [694] Seyyathāpi āvuso himavato pabbatarājassa parittā

  *  *  *  *  *  *
  Footnote:1 Ma. Yu. dibbacakkhu. 2 Ma. Yu. pisaddo natthi. 3 Ma. Yu. upasussatu.
 4 Yu. evameva.
-------------------------------------------------
[page 322]
 Pāsāṇasakkharā yāvadeva upanikkhepanamattāya evameva kho mayaṁ
 āyasmato mahāmoggallānassa yāvadeva upanikkhepanamattāya
 āyasmā hi mahāmoggallāno < PTS. S II , 277 >mahiddhiko mahānubhāvo
 ākaṅkhamāno kappaṁ tiṭṭheyyāti.
      [695] Seyyathāpi āvuso mahatiyā loṇaghaṭāya parittā
 loṇasakkharā 1- yāvadeva upanikkhepanamattāya evameva kho mayaṁ āyasmato
 sārīputtassa yāvadeva upanikkhepanamattāya āyasmā hi sārīputto
 bhagavatā anekapariyāyena thomito vaṇṇito pasattho
        sārīputto ca 2- paññāya sīlena upasamena ca
        yopi pāragato 3- bhikkhu eva so paramo siyāti 4-.
 Itiha 5- te ubho mahānāgā aññamaññassa subhāsitaṁ sulapitaṁ
 samanumodiṁsūti. Tatiyaṁ.
      [696] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tena kho pana samayena
 aññataro navo bhikkhu pacchābhattaṁ piṇḍapātapaṭikkanto vihāraṁ
 pavisitvā appossukko tuṇhībhūto saṅkatāyati 6- na bhikkhūnaṁ
 veyyāvaccaṁ karoti cīvarakārasamaye. Atha kho sambahulā bhikkhū yena
 bhagavā tenupasaṅkamiṁsu upasaṅkamitvā bhagavantaṁ abhivādetvā
 ekamantaṁ nisiṁdiṁsu.
      [697] Ekamantaṁ nisinnā kho te bhikkhū bhagavantaṁ etadavocuṁ

  *  *  *  *  *  *
  Footnote:1 Ma. loṇasakkharāya. 2 Ma. Yu. va. 3 Ma. Yu. pāraṅgato. 4 Ma. etāvaparamo
 siyāti. Yu. eso paramo siyāti. 5 Yu. itihete. 6 Ma. sakasāyati. Yu.
 saṅkāsāyati. evamuparipi.
-------------------------------------------------
[page 323]
 Idha bhante aññataro navo bhikkhu pacchābhattaṁ piṇḍapātapaṭikkanto
 vihāraṁ pavisitvā appossukko tuṇhībhūto saṅkatāyissati na
 bhikkhūnaṁ veyyāvaccaṁ karoti cīvarakārasamayeti. Atha kho bhagavā
 aññataraṁ bhikkhuṁ āmantesi ehi tvaṁ bhikkhu mama vacanena taṁ
 bhikkhuṁ āmantehi satthā taṁ āvuso āmantetīti. Evaṁ bhanteti
 kho so < PTS. S II , 278 >bhikkhu bhagavato paṭissuṇitvā yena so bhikkhu tenupasaṅkami
 upasaṅkamitvā taṁ bhikkhuṁ etadavoca satthā taṁ āvuso āmantetīti.
 Evamāvusoti kho so bhikkhu tassa bhikkhuno paṭissuṇitvā yena
 bhagavā tenupasaṅkami upasaṅkamitvā bhagavantaṁ abhivādetvā
 ekamantaṁ nisīdi. Ekamantaṁ nisinnaṁ kho taṁ bhikkhuṁ bhagavā etadavoca
 saccaṁ kira tvaṁ bhikkhu pacchābhattaṁ piṇḍapātapaṭikkanto vihāraṁ
 pavisitvā appossukko tuṇhībhūto saṅkatāyissasi na bhikkhūnaṁ
 veyyāvaccaṁ karosi cīvarakārasamayeti. Ahampi kho bhante sakaṁ
 kiccaṁ karomīti.
      [698] Atha kho bhagavā tassa bhikkhuno cetasā ceto
 parivitakkamaññāya bhikkhū āmantesi mā kho tumhe bhikkhave etassa
 bhikkhuno ujjhāyittha eso kho bhikkhave bhikkhu catunnaṁ jhānānaṁ
 abhicetasikānaṁ diṭṭhadhammasukhavihārānaṁ nikāmalābhī akicchalābhī
 akasiralābhī yassatthāya 1- kulaputtā sammadeva agārasmā anagāriyaṁ
 pabbajanti tadanuttaraṁ brahmacariyapariyosānaṁ diṭṭheva dhamme sayaṁ

  *  *  *  *  *  *
  Footnote:1 Ma. Yu. yassa catthāya.
-------------------------------------------------
[page 324]
 Abhiññā sacchikatvā upasampajja viharatīti.
      [699] Idamavoca bhagavā idaṁ vatvāna sugato athāparaṁ
 etadavoca satthā
        nayidaṁ sithilamārabbha nayidaṁ appathāmasā 1-
        nibbānaṁ adhigantabbaṁ sabbaganthappamocanaṁ 2-
        ayaṁ ca daharo bhikkhu ayamuttamaporiso
        dhāreti antimaṁ dehaṁ jetvā māraṁ savāhananti 3-. Catutthaṁ.
      [700] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho āyasmā sujāto
 yena bhagavā tenupasaṅkami upasaṅkamitvā.
      [701] Addasā kho bhagavā āyasmantaṁ sujātaṁ dūratova āgacchantaṁ
 disvāna bhikkhū āmantesi ubhayenevāyaṁ bhikkhave kulaputto sobhati
 yañca abhirūpo dassanīyo pāsādiko paramāya vaṇṇapokkharatāya
 samannāgato yassa catthāya kulaputtā sammadeva agārasmā anagāriyaṁ
 pabbajanti tadanuttaraṁ brahmacariyapariyosānaṁ diṭṭheva dhamme sayaṁ
 abhiññā sacchikatvā upasampajja viharatīti.
      [702] Idamavoca bhagavā .pe. Satthā
        sobhati vatāyaṁ bhikkhu ujubhūtena cetasā
        vippayutto visaññutto anupādāya nibbuto
        dhāreti antimaṁ dehaṁ jetvā māraṁ savāhananti 3-. Pañcamaṁ.

  *  *  *  *  *  *
  Footnote:1 Ma. Yu. appena thāmasā. 2 Ma. Yu. sabbadukkhappamocanaṁ. 3 Ma. savāhininti.
-------------------------------------------------
[page 325]
      [703] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Athakho āyasmā
 lakuṇṭakabhaddiyo yena bhagavā tenupasaṅkami upasaṅkamitvā.
      [704] Addasā kho bhagavā āyasmantaṁ lakuṇṭakabhaddiyaṁ dūratova
 āgacchantaṁ disvāna bhikkhū āmantesi passatha no tumhe bhikkhave
 etaṁ bhikkhuṁ āgacchantaṁ dubbaṇṇaṁ duddasikaṁ okoṭimakaṁ bhikkhūnaṁ
 paribhūtarūpanti. Evaṁ bhante. Eso kho bhikkhave bhikkhu mahiddhiko
 mahānubhāvo na ca sā samāpatti sulabharūpā yā tena bhikkhunā
 asamāpannapubbā yassa catthāya kulaputtā sammadeva agārasmā
 anagāriyaṁ pabbajanti tadanuttaraṁ brahmacariyapariyosānaṁ diṭṭheva dhamme
 sayaṁ abhiññā sacchikatvā upasampajja viharatīti.
      [705] Idamavoca bhagavā .pe. Satthā
        haṁsā < PTS. S II , 280 >kuñcā 1- mayūrā ca hatthiyo pasaṭamigā 2-
        sabbe sīhassa bhāyanti natthi kāyasmi tulyatā
        evameva manussesu daharo cepi paññavā
        so hi tattha mahā hoti neva bālo sarīravāti. Chaṭṭhaṁ.
      [706] Evamme sutaṁ ekaṁ samayaṁ bhagavā vesāliyaṁ viharati
 mahāvane kūṭāgārasālāyaṁ. Tena kho pana samayena āyasmā
 visākho pañcālaputto upaṭṭhānasālāyaṁ bhikkhū dhammiyā kathāya
 sandasseti samādapeti samuttejeti sampahaṁseti poriyā vācāya

  *  *  *  *  *  *
  Footnote:1 Ma. Yu. koñcā. 2 Ma. Yu. pasadā migā.
-------------------------------------------------
[page 326]
 Vissaṭṭhāya anelagaḷāya atthassa viññāpaniyā pariyāpannāya
 anissitāya.
      [707] Atha kho bhagavā sāyaṇhasamayaṁ paṭisallānā vuṭṭhito
 yena upaṭṭhānasālā tenupasaṅkami upasaṅkamitvā paññatte āsane
 nisīdi. Nisajja kho bhagavā bhikkhū āmantesi ko nu kho bhikkhave
 upaṭṭhānasālāyaṁ bhikkhū dhammiyā kathāya sandasseti samādapeti
 samuttejeti sampahaṁseti poriyā vācāya vissaṭṭhāya anelagaḷāya atthassa
 viññāpaniyā pariyāpannāya anissitāyāti. Āyasmā bhante visākho
 pañcālaputto upaṭṭhānasālāyaṁ bhikkhū dhammiyā kathāya sandasseti
 samādapeti samuttejeti sampahaṁseti poriyā vācāya vissaṭṭhāya
 anelagaḷāya atthassa viññāpaniyā pariyāpannāya anissitāyāti.
 Atha kho bhagavā āyasmantaṁ visākhaṁ pañcālaputtaṁ āmantesi sādhu
 sādhu visākha sādhu kho tvaṁ visākha bhikkhū dhammiyā kathāya
 sandassesi .pe. Atthassa viññāpaniyā pariyāpannāya anissitāyāti.
      [708] Idamavoca bhagavā idaṁ vatvāna sugato athāparaṁ
 etadavoca satthā
        nābhāsamāna 1- jānanti missaṁ bālehi paṇḍataṁ
        bhāsamānañca jānanti desentaṁ amataṁ padaṁ
        bhāsaye jotaye dhammaṁ paggaṇhe isinaṁ dhajaṁ
        subhāsitadhajā isayo dhammo hi isinaṁ dhajoti. Sattamaṁ.

  *  *  *  *  *  *
  Footnote:1 Ma. nābhāsamānaṁ. Yu. no bhāsamānaṁ.
-------------------------------------------------
[page 327]
      [709] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho āyasmā nando
 bhagavato mātucchāputto ākoṭitapaccākoṭitāni cīvarāni pārupitvā
 akkhīni añjitvā acchaṁ pattaṁ gahetvā yena bhagavā tenupasaṅkami
 upasaṅkamitvā bhagavantaṁ abhivādetvā ekamantaṁ nisīdi.
      [710] Ekamantaṁ nisinnaṁ kho āyasmantaṁ nandaṁ bhagavā etadavoca
 na kho te taṁ nanda paṭirūpaṁ kulaputtassa saddhā agārasmā anagāriyaṁ
 pabbajitassa yaṁ tvaṁ ākoṭitapaccākoṭitāni cīvarāni pārupeyyāsi
 akkhīni ca añjeyyāsi acchañca pattaṁ dhāreyyāsi evaṁ kho te
 nanda paṭirūpaṁ kulaputtassa saddhā agārasmā anagāriyaṁ pabbajitassa
 yaṁ tvaṁ āraññiko ca assasi piṇḍapātiko ca paṁsukūliko ca
 kāmesu ca anapekkho vihareyyāsīti.
      [711] Idamavoca .pe. Satthā
        kadāhaṁ nandaṁ passeyyaṁ āraññaṁ 1- paṁsukūlikaṁ
        aññābhuñjena 2- yāpentaṁ kāmesu anapekkhinanti.
      [712] Atha kho āyasmā nando aparena samayena āraññiko
 ca āsi piṇḍapātiko ca paṁsukūliko ca kāmesu ca anapekkho
 vihāsīti. Aṭṭhamaṁ.
      [713] Sāvatthiyaṁ viharati jetavane anāthapiṇḍikassa ārāme.
 Atha kho āyasmā tisso bhagavato pitucchāputto yena bhagavā

  *  *  *  *  *  *
  Footnote:1 Yu. araññaṁ. 2 Ma. Yu. aññātuñchena.
-------------------------------------------------
[page 328]
 Tenupasaṅkami upasaṅkamitvā bhagavantaṁ abhivādetvā ekamantaṁ nisīdi
 dukkhī dummano assūni pavattayamāno.
      [714] Atha kho bhagavā āyasmantaṁ tissaṁ etadavoca kiṁ nu
 kho tvaṁ tissa ekamantaṁ nisinno dukkhī dummano assūni
 pavattayamānoti. Tathā hi pana maṁ bhante bhikkhū samantā vācāya
 sannitodakena sañjambhariṁ akaṁsūti. Tathā hi pana tvaṁ tissa vattā
 no ca vacanakkhamo na kho te taṁ tissa paṭirūpaṁ kulaputtassa
 saddhā agārasmā anagāriyaṁ pabbajitassa yaṁ tvaṁ vattā no ca
 vacanakkhamo etaṁ kho te tissa paṭirūpaṁ kulaputtassa saddhā
 agārasmā anagāriyaṁ pabbajitassa yaṁ tvaṁ vattā ca āsi 1-
 vacanakkhamo cāti.
      [715] Idamavoca bhagavā idaṁ vatvāna sugato athāparaṁ
 etadavoca satthā
        kiṁ nu kujjhasi mā kujjhi akkodho tissa te varaṁ
        kodhamānamakkhavinayatthaṁ hi tissa brahmacariyaṁ vussatīti. Navamaṁ.
      [716] Ekaṁ samayaṁ bhagavā rājagahe viharati veḷuvane kalandakanivāpe.
 Tena kho pana samayena aññataro bhikkhu theranāmako
 ekavihārī < PTS. S II , 283 >ceva hoti ekavihārassa ca vaṇṇavādī. So eko
 gāmaṁ piṇḍāya pavisati eko paṭikkamati eko raho nisīdati
 eko caṅkamaṁ adhiṭṭhāti. Atha kho sambahulā bhikkhū yena bhagavā

  *  *  *  *  *  *
  Footnote:1 Ma. Yu. assa.
-------------------------------------------------
[page 329]
 Tenupasaṅkamiṁsu upasaṅkamitvā bhagavantaṁ abhivādetvā ekamantaṁ
 nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ
 idha bhante aññataro bhikkhu theranāmako ekavihārī ekavihārassa
 ca vaṇṇavādīti.
      [717] Atha kho bhagavā aññataraṁ bhikkhuṁ āmantesi ehi
 tvaṁ bhikkhu mama vacanena theraṁ bhikkhuṁ āmantehi satthā taṁ āvuso
 theraṁ 1- āmantetīti. Evaṁ bhanteti kho so bhikkhu bhagavato paṭissuṇitvā
 yenāyasmā thero tenupasaṅkami upasaṅkamitvā āyasmantaṁ theraṁ
 etadavoca satthā taṁ āvuso theraṁ 1- āmantetīti. Evamāvusoti
 kho āyasmā thero tassa bhikkhuno paṭissuṇitvā yena bhagavā
 tenupasaṅkami upasaṅkamitvā bhagavantaṁ abhivādetvā ekamantaṁ nisīdi.
      [718] Ekamantaṁ nisinnaṁ kho āyasmantaṁ theraṁ bhagavā etadavoca
 saccaṁ kira tvaṁ thera ekavihārī ekavihārassa ca vaṇṇavādīti.
 Evaṁ bhante. Yathākathaṁ pana tvaṁ thera ekavihārī ekavihārassa ca
 vaṇṇavādīti. Idhāhaṁ bhante eko gāmaṁ piṇḍāya pavisāmi
 eko paṭikkamāmi eko raho nisīdāmi eko caṅkamaṁ adhiṭṭhāmi
 evaṁ khvāhaṁ bhante ekavihārī ekavihārassa ca vaṇṇavādīti.
      [719] Attheso thera ekavihāro na so 2- natthīti vadāmi
 apica te thera yathā ekavihāro vitthāratarena paripuṇṇo hoti taṁ
 suṇāhi sādhukaṁ manasikarohi bhāsissāmīti. Evaṁ bhanteti kho .pe.

  *  *  *  *  *  *
  Footnote:1 Ma. Yu. thera. 2 Ma. Yu. neso.
-------------------------------------------------
[page 330]
      [720] Kathañca thera ekavihāro vitthāratarena paripuṇṇo
 hoti < PTS. S II , 284 >idha thera yaṁ atītaṁ taṁ pahīnaṁ yaṁ anāgataṁ taṁ
 paṭinissaṭṭhaṁ paccuppannesu ca attabhāvapaṭilābhesu chandarāgo
 supaṭivinīto evaṁ kho thera ekavihāro vitthāratarena paripuṇṇo
 hotīti.
      [721] Idamavoca bhagavā idaṁ vatvāna sugato athāparaṁ
 etadavoca satthā
                sabbābhibhuṁ sabbaviduṁ sumedhaṁ
                sabbesu dhammesu anūpalittaṁ
                sabbaṁ jahaṁ taṇhakkhaye vimuttaṁ
                tamahaṁ naraṁ ekavihārīti brūmīti. Dasamaṁ.
      [722] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho āyasmā
 mahākappino yena bhagavā tenupasaṅkami upasaṅkamitvā.
      [723] Addasā kho bhagavā āyasmantaṁ mahākappinaṁ dūratova
 āgacchantaṁ disvāna bhikkhū āmantesi passatha no tumhe bhikkhave
 etaṁ bhikkhuṁ āgacchantaṁ odātaṁ tanukaṁ tuṅganāsikanti. Evaṁ bhante.
 Eso kho bhikkhave bhikkhu mahiddhiko mahānubhāvo na ca sā samāpatti
 sulabharūpā yā tena bhikkhunā asamāpannapubbā yassa catthāya
 kulaputtā sammadeva agārasmā anagāriyaṁ pabbajanti tadanuttaraṁ
-------------------------------------------------
[page 331]
 Brahmacariyapariyosānaṁ diṭṭheva dhamme sayaṁ abhiññā sacchikatvā
 upasampajja viharatīti.
      [724] Idamavoca bhagavā idaṁ vatvāna sugato athāparaṁ
 etadavoca satthā
        khattiyo seṭṭho janetasmiṁ ye gottapaṭisārino
        vijjācaraṇasampanno so seṭṭho devamānuse
        divā tapati ādicco rattimābhāti candimā
        sannaddho khattiyo tapati jhāyī tapati brāhmaṇo
        atha sabbamahorattaṁ 1- buddho tapati tejasāti. Ekādasamaṁ.
      [725] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho dve bhikkhū sahāyakā
 āyasmato mahākappinassa saddhivihārino 2- yena bhagavā tenupasaṅkamiṁsu
 upasaṅkamitvā 3-.
      [726] Addasā kho bhagavā te bhikkhū dūratova āgacchante
 disvāna bhikkhū āmantesi passatha no tumhe bhikkhave ete dve
 bhikkhū sahāyake āgacchante mahākappinassa saddhivihārinoti. Evaṁ
 bhante. Ete kho bhikkhave bhikkhū mahiddhikā mahānubhāvā na
 ca sā samāpatti sulabharūpā yā tehi bhikkhūhi asamāpannapubbā
 yassa catthāya kulaputtā sammadeva agārasmā anagāriyaṁ pabbajanti
 tadanuttaraṁ brahmacariyapariyosānaṁ diṭṭheva dhamme sayaṁ abhiññā

  *  *  *  *  *  *
  Footnote:1 Ma. Yu. sabbamahorattiṁ. 2 Yu. saddhivihārikā. 3 Ma. Yu. ayaṁ pāṭho natthi.
-------------------------------------------------
[page 332]
 Sacchikatvā upasampajja viharantīti.
      [727] Idamavoca bhagavā idaṁ vatvāna sugato athāparaṁ
 etadavoca satthā
        sahāyā vatime bhikkhū cirarattaṁ samenikā 1-
        sameti nesaṁ saddhammo dhamme buddhappavedite
        suvinītā kappinena dhamme ariyappavedite
        dhārenti antimaṁ dehaṁ jetvā māraṁ savāhananti 2-. Dvādasamaṁ.
                  Bhikkhusaṁyuttaṁ navamaṁ samattaṁ.
                       Tassuddānaṁ
        kolito upatisso ca ghaṭo cāpi pavuccati
        navo sujāto bhaddī ca visākhanando tisso ca
        theranāmo ca kappino sahāyena ca dvādasāti.
                  Nidānavaggassa saṁyuttako
                      tassa uddānaṁ
        abhisamayadhātusaṁyuttaṁ 3- anamataggena kassapaṁ
        sakkārarāhulalakkhaṇo- pammabhikkhuno nidāno 4-
        dutiyo tena pavuccatīti.
                  Nidānavaggasaṁyuttaṁ samattaṁ.

  *  *  *  *  *  *
  Footnote:1 Ma. Yu. sametikā. 2 Ma. savāhininti. 3 Ma. Yu. nidānābhisamayadhātu.
 4 Ma. Yu. sakkārarāhulalakkhaṇo opamma bhikkhunā vaggo.
-------------------------------------------------

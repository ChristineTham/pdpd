[page 001]
                  Suttantapiṭake majjhimanikāyassa
                        paṭhamo bhāgo
                         -------
                        mūlapaṇṇāsakaṁ
            namo tassa bhagavato arahato sammāsambuddhassa.
                       Mūlapariyāyavaggo
                         -------
                       mūlapariyāyasuttaṁ
      [1] < PTS. M I , 1 >Evamme sutaṁ ekaṁ samayaṁ bhagavā ukkaṭṭhāyaṁ viharati
 subhagavane sālarājamūle. Tatra kho bhagavā bhikkhū āmantesi
 bhikkhavoti. Bhadanteti te bhikkhū bhagavato paccassosuṁ. Bhagavā
 etadavoca sabbadhammamūlapariyāyaṁ vo bhikkhave desissāmi 1- taṁ
 suṇātha sādhukaṁ manasikarotha bhāsissāmīti. Evambhanteti kho te
 bhikkhū bhagavato paccassosuṁ.
      [2] Bhagavā etadavoca idha bhikkhave assutavā puthujjano
 ariyānaṁ adassāvī ariyadhammassa akovido ariyadhamme avinīto
 sappurisānaṁ adassāvī sappurisadhammassa akovido sappurisadhamme
 avinīto paṭhaviṁ paṭhavito sañjānāti paṭhaviṁ paṭhavito saññatvā
 paṭhaviṁ maññati paṭhaviyā maññati paṭhavito maññati paṭhavimmeti

  *  *  *  *  *  *
  Footnote:1 Ma. Yu. desessāmi.
-------------------------------------------------
[page 002]
 Maññati paṭhaviṁ abhinandati. Taṁ kissa hetu. Apariññātaṁ tassāti
 vadāmi. Āpaṁ āpato sañjānāti āpaṁ āpato saññatvā
 āpaṁ maññati āpasmiṁ maññati āpato maññati āpammeti
 maññati āpaṁ abhinandati. Taṁ kissa hetu. Apariññātaṁ tassāti
 vadāmi. Tejaṁ tejato sañjānāti tejaṁ tejato saññatvā tejaṁ
 maññati tejasmiṁ maññati tejato maññati tejammeti maññati
 tejaṁ abhinandati. Taṁ kissa hetu. Apariññātaṁ tassāti vadāmi.
 Vāyaṁ vāyato sañjānāti vāyaṁ vāyato saññatvā vāyaṁ maññati
 vāyasmiṁ maññati vāyato maññati vāyammeti maññati vāyaṁ
 abhinandati. Taṁ kissa hetu. Apariññātaṁ tassāti < PTS. M I , 2 >vadāmi. Bhūte
 bhūtato sañjānāti bhūte bhūtato saññatvā bhūte maññati bhūtesu
 maññati bhūtato maññati bhūte meti maññati bhūte abhinandati.
 Taṁ kissa hetu. Apariññātaṁ tassāti vadāmi. Deve devato
 sañjānāti deve devato saññatvā deve maññati devesu maññati
 devato maññati deve meti maññati deve abhinandati. Taṁ kissa
 hetu. Apariññātaṁ tassāti vadāmi. Pajāpatiṁ pajāpatito sañjānāti
 pajāpatiṁ pajāpatito saññatvā pajāpatiṁ maññati pajāpatismiṁ
 maññati pajāpatito maññati pajāpatimmeti maññati pajāpatiṁ
 abhinandati. Taṁ kissa hetu. Apariññātaṁ tassāti vadāmi. Brahmaṁ
 brahmato sañjānāti brahmaṁ brahmato saññatvā brahmaṁ
-------------------------------------------------
[page 003]
 Maññati brahmani maññati brahmato maññati brahmaṁ meti
 maññati brahmaṁ abhinandati. Taṁ kissa hetu. Apariññātaṁ tassāti
 vadāmi. Ābhassare ābhassarato sañjānāti ābhassare ābhassarato
 saññatvā ābhassare maññati ābhassaresu maññati ābhassarato
 maññati ābhassare meti maññati ābhassare abhinandati. Taṁ
 kissa hetu. Apariññātaṁ tassāti vadāmi. Subhakiṇhe 1- subhakiṇhato
 sañjānāti subhakiṇhe subhakiṇhato saññatvā subhakiṇhe maññati
 subhakiṇhesu maññati subhakiṇhato maññati subhakiṇhe meti maññati
 subhakiṇhe abhinandati. Taṁ kissa hetu. Apariññātaṁ tassāti
 vadāmi. Vehapphale vehapphalato sañjānāti vehapphale vehapphalato
 saññatvā vehapphale maññati vehapphalesu maññati vehapphalato
 maññati vehapphale meti maññati vehapphale abhinandati. Taṁ
 kissa hetu. Apariññātaṁ tassāti vadāmi. Abhibhuṁ abhibhūto sañjānāti
 abhibhuṁ abhibhūto saññatvā abhibhuṁ maññati abhibhusmiṁ maññati
 abhibhūto maññati abhibhummeti maññati abhibhuṁ abhinandati. Taṁ
 kissa hetu. Apariññātaṁ tassāti vadāmi. Ākāsānañcāyatanaṁ
 ākāsānañcāyatanato sañjānāti ākāsānañcāyatanaṁ
 ākāsānañcāyatanato saññatvā ākāsānañcāyatanaṁ maññati
 ākāsānañcāyatanasmiṁ maññati ākāsānañcāyatanato maññati
 ākāsānañcāyatanammeti maññati ākāsānañcāyatanaṁ abhinandati.

  *  *  *  *  *  *
  Footnote:1 Yu. subhakiṇṇe. sabbatthā īdisameva.
-------------------------------------------------
[page 004]
 Taṁ kissa hetu. Apariññātaṁ tassāti vadāmi. Viññāṇañcāyatanaṁ
 viññāṇañcāyatanato sañjānāti viññāṇañcāyatanaṁ
 viññāṇañcāyatanato saññatvā < PTS. M I , 3 >viññāṇañcāyatanaṁ maññati
 viññāṇañcāyatanasmiṁ maññati viññāṇañcāyatanato maññati
 viññāṇañcāyatanammeti maññati viññāṇañcāyatanaṁ abhinandati.
 Taṁ kissa hetu. Apariññātaṁ tassāti vadāmi. Ākiñcaññāyatanaṁ
 ākiñcaññāyatanato sañjānāti ākiñcaññāyatanaṁ
 ākiñcaññāyatanato saññatvā ākiñcaññāyatanaṁ maññati
 ākiñcaññāyatanasmiṁ maññati ākiñcaññāyatanato maññati
 ākiñcaññāyatanammeti maññati ākiñcaññāyatanaṁ abhinandati. Taṁ
 kissa hetu. Apariññātaṁ tassāti vadāmi. Nevasaññānāsaññāyatanaṁ
 nevasaññānāsaññāyatanato sañjānāti nevasaññānāsaññāyatanaṁ
 nevasaññānāsaññāyatanato saññatvā nevasaññānāsaññāyatanaṁ
 maññati nevasaññānāsaññāyatanasmiṁ maññati nevasaññānāsaññāyatanato
 maññati nevasaññānāsaññāyatanammeti maññati
 nevasaññānāsaññāyatanaṁ abhinandati. Taṁ kissa hetu. Apariññātaṁ
 tassāti vadāmi. Diṭṭhaṁ diṭṭhato sañjānāti diṭṭhaṁ diṭṭhato
 saññatvā diṭṭhaṁ maññati diṭṭhasmiṁ maññati diṭṭhato maññati
 diṭṭhammeti maññati diṭṭhaṁ abhinandati. Taṁ kissa hetu. Apariññātaṁ
 tassāti vadāmi. Sutaṁ sutato sañjānāti sutaṁ sutato saññatvā
-------------------------------------------------
[page 005]
 Sutaṁ maññati sutasmiṁ maññati sutato maññati sutammeti
 maññati sutaṁ abhinandati. Taṁ kissa hetu. Apariññātaṁ tassāti
 vadāmi. Mutaṁ mutato sañjānāti mutaṁ mutato saññatvā mutaṁ
 maññati mutasmiṁ maññati mutato maññati mutammeti maññati
 mutaṁ abhinandati. Taṁ kissa hetu. Apariññātaṁ tassāti vadāmi.
 Viññātaṁ viññātato sañjānāti viññātaṁ viññātato saññatvā
 viññātaṁ maññati viññātasmiṁ maññati viññātato maññati
 viññātammeti maññati viññātaṁ abhinandati. Taṁ kissa hetu.
 Apariññātaṁ tassāti vadāmi. Ekattaṁ ekattato sañjānāti
 ekattaṁ ekattato saññatvā ekattaṁ maññati ekattasmiṁ maññati
 ekattato maññati ekattammeti maññati ekattaṁ abhinandati.
 Taṁ kissa hetu. Apariññātaṁ tassāti vadāmi. Nānattaṁ
 nānattato sañjānāti nānattaṁ nānattato saññatvā nānattaṁ
 maññati nānattasmiṁ maññati nānattato maññati nānattammeti
 maññati nānattaṁ abhinandati. Taṁ kissa hetu. Apariññātaṁ
 tassāti vadāmi. Sabbaṁ sabbato sañjānāti sabbaṁ sabbato
 saññatvā sabbaṁ maññati sabbasmiṁ < PTS. M I , 4 >maññati sabbato maññati
 sabbammeti maññati sabbaṁ abhinandati. Taṁ kissa hetu.
 Apariññātaṁ tassāti vadāmi. Nibbānaṁ nibbānato sañjānāti
 nibbānaṁ nibbānato saññatvā nibbānaṁ maññati nibbānasmiṁ
-------------------------------------------------
[page 006]
 Maññati nibbānato maññati nibbānammeti maññati nibbānaṁ
 abhinandati. Taṁ kissa hetu. Apariññātaṁ tassāti vadāmi.
      Puthujjanavasena paṭhamanayabhūmiparicchedo.
      [3] Yopi so bhikkhave bhikkhu sekho appattamānaso anuttaraṁ
 yogakkhemaṁ patthayamāno viharati. Sopi paṭhaviṁ paṭhavito abhijānāti
 paṭhaviṁ paṭhavito abhiññāya paṭhaviṁ māmaññi paṭhaviyā māmaññi
 paṭhavito māmaññi paṭhavimmeti māmaññi paṭhaviṁ mābhinandi 1-. Taṁ
 kissa hetu. Pariññeyyaṁ tassāti vadāmi .pe. Āpaṁ tejaṁ vāyaṁ
 bhūte deve pajāpatiṁ brahmaṁ ābhassare subhakiṇhe vehapphale
 abhibhuṁ ākāsānañcāyatanaṁ viññāṇañcāyatanaṁ ākiñcaññāyatanaṁ
 nevasaññānāsaññāyatanaṁ diṭṭhaṁ sutaṁ mutaṁ viññātaṁ ekattaṁ nānattaṁ
 sabbaṁ nibbānaṁ nibbānato abhijānāti nibbānaṁ nibbānato
 abhiññāya nibbānaṁ māmaññi nibbānasmiṁ māmaññi nibbānato
 māmaññi nibbānammeti māmaññi nibbānaṁ mābhinandi. Taṁ
 kissa hetu. Pariññeyyaṁ tassāti vadāmi.
      Sekhavasena dutiyanayabhūmiparicchedo.
      [4] Yopi so bhikkhave bhikkhu arahaṁ khīṇāsavo vusitavā
 katakaraṇīyo ohitabhāro anuppattasadattho parikkhīṇabhavasaṁyojano
 sammadaññā vimutto sopi paṭhaviṁ paṭhavito abhijānāti paṭhaviṁ

  *  *  *  *  *  *
  Footnote:1 katthaci mābhinandati.
-------------------------------------------------
[page 007]
 Paṭhavito abhiññāya paṭhaviṁ na maññati paṭhaviyā na maññati
 paṭhavito na maññati paṭhavimmeti na maññati paṭhaviṁ nābhinandati.
 Taṁ kissa hetu. Pariññātaṁ tassāti vadāmi .pe. Āpaṁ tejaṁ
 vāyaṁ bhūte deve pajāpatiṁ brahmaṁ ābhassare subhakiṇhe vehapphale
 abhibhuṁ ākāsānañcāyatanaṁ viññāṇañcāyatanaṁ ākiñcaññāyatanaṁ
 nevasaññānāsaññāyatanaṁ diṭṭhaṁ sutaṁ mutaṁ viññātaṁ ekattaṁ nānattaṁ
 sabbaṁ nibbānaṁ nibbānato abhijānāti nibbānaṁ nibbānato
 abhiññāya nibbānaṁ na maññati nibbānasmiṁ na maññati nibbānato
 na maññati nibbānammeti na maññati nibbānaṁ nābhinandati.
 Taṁ kissa hetu. Pariññātaṁ tassāti vadāmi.
      Khīṇāsavavasena tatiyanayabhūmiparicchedo.
      [5] Yopi so bhikkhave bhikkhu arahaṁ khīṇāsavo vusitavā
 katakaraṇīyo ohitabhāro anuppattasadattho parikkhīṇabhavasaṁyojano
 sammadaññā vimutto sopi paṭhaviṁ paṭhavito < PTS. M I , 5 >abhijānāti paṭhaviṁ
 paṭhavito abhiññāya paṭhaviṁ na maññati paṭhaviyā na maññati
 paṭhavito na maññati paṭhavimmeti na maññati paṭhaviṁ nābhinandati.
 Taṁ kissa hetu. Khayā rāgassa vītarāgattā .pe. Āpaṁ tejaṁ
 vāyaṁ bhūte deve pajāpatiṁ brahmaṁ ābhassare subhakiṇhe vehapphale
 abhibhuṁ ākāsānañcāyatanaṁ viññāṇañcāyatanaṁ ākiñcaññāyatanaṁ
-------------------------------------------------
[page 008]
 Nevasaññānāsaññāyatanaṁ diṭṭhaṁ sutaṁ mutaṁ viññātaṁ ekattaṁ nānattaṁ
 sabbaṁ nibbānaṁ nibbānato abhijānāti nibbānaṁ nibbānato
 abhiññāya nibbānaṁ na maññati nibbānasmiṁ na maññati nibbānato
 na maññati nibbānammeti na maññati nibbānaṁ nābhinandati.
 Taṁ kissa hetu. Khayā rāgassa vītarāgattā.
      Khīṇāsavavasena catutthanayabhūmiparicchedo.
      [6] Yopi so bhikkhave bhikkhu arahaṁ khīṇāsavo vusitavā
 katakaraṇīyo ohitabhāro anuppattasadattho parikkhīṇabhavasaṁyojano
 sammadaññā vimutto sopi paṭhaviṁ paṭhavito abhijānāti paṭhaviṁ
 paṭhavito abhiññāya paṭhaviṁ na maññati paṭhaviyā na maññati
 paṭhavito na maññati paṭhavimmeti na maññati paṭhaviṁ nābhinandati.
 Taṁ kissa hetu. Khayā dosassa vītadosattā .pe. Āpaṁ tejaṁ
 vāyaṁ bhūte deve pajāpatiṁ brahmaṁ ābhassare subhakiṇhe vehapphale
 abhibhuṁ ākāsānañcāyatanaṁ viññāṇañcāyatanaṁ ākiñcaññāyatanaṁ
 nevasaññānāsaññāyatanaṁ diṭṭhaṁ sutaṁ mutaṁ viññātaṁ ekattaṁ nānattaṁ
 sabbaṁ nibbānaṁ nibbānato abhijānāti nibbānaṁ nibbānato
 abhiññāya nibbānaṁ na maññati nibbānasmiṁ na maññati
 nibbānato na maññati nibbānammeti na maññati nibbānaṁ
 nābhinandati. Taṁ kissa hetu. Khayā dosassa vītadosattā.
      Khīṇāsavavasena pañcamanayabhūmiparicchedo.
-------------------------------------------------
[page 009]
      [7] Yopi so bhikkhave bhikkhu arahaṁ khīṇāsavo vusitavā
 katakaraṇīyo ohitabhāro anuppattasadattho parikkhīṇabhavasaṁyojano
 sammadaññā vimutto sopi paṭhaviṁ paṭhavito abhijānāti paṭhavi
 paṭhavito abhiññāya paṭhaviṁ na maññati paṭhaviyā na maññati
 paṭhavito na maññati paṭhavimmeti na maññati paṭhaviṁ nābhinandati.
 Taṁ kissa hetu. Khayā mohassa vītamohattā .pe. Āpaṁ tejaṁ
 vāyaṁ bhūte deve pajāpatiṁ brahmaṁ ābhassare subhakiṇhe vehapphale
 abhibhuṁ ākāsānañcāyatanaṁ viññāṇañcāyatanaṁ ākiñcaññāyatanaṁ
 nevasaññānāsaññāyatanaṁ diṭṭhaṁ sutaṁ mutaṁ viññātaṁ ekattaṁ nānattaṁ
 sabbaṁ nibbānaṁ nibbānato abhijānāti nibbānaṁ nibbānato abhiññāya
 nibbānaṁ na maññati nibbānasmiṁ na maññati nibbānato na
 maññati nibbānammeti na maññati nibbānaṁ nābhinandati. Taṁ
 kissa hetu. Khayā mohassa vītamohattā.
      Khīṇāsavavasena chaṭṭhanayabhūmiparicchedo.
      [8] Tathāgatopi bhikkhave arahaṁ sammāsambuddho paṭhaviṁ paṭhavito
 abhijānāti paṭhaviṁ paṭhavito abhiññāya paṭhaviṁ na maññati paṭhaviyā
 na maññati paṭhavito na maññati paṭhavimmeti na maññati
 paṭhaviṁ nābhinandati. < PTS. M I , 6 >Taṁ kissa hetu. Pariññātantaṁ tathāgatassāti
 vadāmi .pe. Āpaṁ tejaṁ vāyaṁ bhūte deve pajāpatiṁ brahmaṁ
 ābhassare subhakiṇhe vehapphale abhibhuṁ ākāsānañcāyatanaṁ
-------------------------------------------------
[page 010]
 Viññāṇañcāyatanaṁ ākiñcaññāyatanaṁ nevasaññānāsaññāyatanaṁ
 diṭṭhaṁ sutaṁ mutaṁ viññātaṁ ekattaṁ nānattaṁ sabbaṁ nibbānaṁ
 nibbānato abhijānāti nibbānaṁ nibbānato abhiññāya nibbānaṁ
 na maññati nibbānasmiṁ na maññati nibbānato na maññati
 nibbānammeti na maññati nibbānaṁ nābhinandati. Taṁ kissa
 hetu. Pariññātantaṁ tathāgatassāti vadāmi.
      Satthuvasena 1- sattamanayabhūmiparicchedo.
      [9] Tathāgatopi bhikkhave arahaṁ sammāsambuddho paṭhaviṁ paṭhavito
 abhijānāti paṭhaviṁ paṭhavito abhiññāya paṭhaviṁ na maññati paṭhaviyā
 na maññati paṭhavito na maññati paṭhavimmeti na maññati
 paṭhaviṁ nābhinandati. Taṁ kissa hetu. Nandi 2- dukkhassa mūlanti
 iti viditvā bhavā jāti bhūtassa jarā maraṇanti. Tasmātiha bhikkhave
 tathāgato sabbaso taṇhānaṁ khayā virāgā nirodhā cāgā paṭinissaggā
 anuttaraṁ sammāsambodhiṁ abhisambuddhoti vadāmi .pe. Āpaṁ tejaṁ
 vāyaṁ bhūte deve pajāpatiṁ brahmaṁ ābhassare subhakiṇhe vehapphale
 abhibhuṁ ākāsānañcāyatanaṁ viññāṇañcāyatanaṁ ākiñcaññāyatanaṁ
 nevasaññānāsaññāyatanaṁ diṭṭhaṁ sutaṁ mutaṁ viññātaṁ ekattaṁ nānattaṁ
 sabbaṁ nibbānaṁ nibbānato abhijānāti nibbānaṁ nibbānato
 abhiññāya nibbānaṁ na maññati nibbānasmiṁ na maññati nibbānato
 na maññati nibbānammeti na maññati nibbānaṁ nābhinandati.

  *  *  *  *  *  *
  Footnote:1 Sī. satthāravasena. Ma. tathāgatavasena. 2 Ma. Yu. nandī.
-------------------------------------------------
[page 011]
 Taṁ kissa hetu. Nandi dukkhassa mūlanti iti viditvā bhavā
 jāti bhūtassa jarā maraṇanti. Tasmātiha bhikkhave tathāgato sabbaso
 taṇhānaṁ khayā virāgā nirodhā cāgā paṭinissaggā anuttaraṁ
 sammāsambodhiṁ abhisambuddhoti vadāmīti.
      Satthuvasena aṭṭhamanayabhūmiparicchedo.
      Idamavoca bhagavā na attamanā 1- te bhikkhū bhagavato bhāsitaṁ
 abhinandunti.
                  Mūlapariyāyasuttaṁ niṭṭhitaṁ paṭhamaṁ.
                     --------------

  *  *  *  *  *  *
  Footnote:1 Ma. Yu. ayaṁ pāṭho natthi.
-------------------------------------------------
[page 012]
                      Sabbāsavasaṁvarasuttaṁ
      [10] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
 Bhagavā etadavoca sabbāsavasaṁvarapariyāyaṁ vo bhikkhave desissāmi 1-
 taṁ suṇātha < PTS. M I , 7 >sādhukaṁ manasikarotha bhāsissāmīti. Evambhanteti kho te
 bhikkhū bhagavato paccassosuṁ.
      [11] Bhagavā etadavoca jānato ahaṁ bhikkhave passato
 āsavānaṁ khayaṁ vadāmi no ajānato no apassato. Kiñca bhikkhave
 jānato kiṁ 2- passato āsavānaṁ khayo 3- hoti. Yoniso ca manasikāraṁ
 ayoniso ca manasikāraṁ. Ayoniso bhikkhave manasikaroto anuppannā
 ceva āsavā uppajjanti uppannā ca āsavā pavaḍḍhanti. Yoniso
 ca 4- bhikkhave manasikaroto anuppannā ceva āsavā na uppajjanti
 uppannā ca āsavā pahiyyanti. Atthi bhikkhave āsavā dassanā
 pahātabbā atthi āsavā saṁvarā pahātabbā atthi āsavā
 paṭisevanā pahātabbā atthi āsavā adhivāsanā pahātabbā atthi
 āsavā parivajjanā pahātabbā atthi āsavā vinodanā pahātabbā
 atthi āsavā bhāvanā pahātabbā.
      [12] Katame ca bhikkhave āsavā dassanā pahātabbā. Idha

  *  *  *  *  *  *
  Footnote:1 Ma. Yu. desessāmi. 2 Ma. kiñca. 3 Ma. khayaṁ vadāmi. 4 katthaci ca khoti atthi.
-------------------------------------------------
[page 013]
 Bhikkhave assutavā puthujjano ariyānaṁ adassāvī ariyadhammassa akovido
 ariyadhamme avinīto sappurisānaṁ adassāvī sappurisadhammassa akovido
 sappurisadhamme avinīto manasikaraṇīye dhamme nappajānāti amanasikaraṇīye
 dhamme nappajānāti. So manasikaraṇīye dhamme appajānanto
 amanasikaraṇīye dhamme appajānanto ye dhammā na manasikaraṇīyā
 te dhamme manasikaroti ye dhammā manasikaraṇīyā te dhamme na
 manasikaroti. Katame ca bhikkhave dhammā na manasikaraṇīyā ye dhamme
 manasikaroti. Yassa bhikkhave dhamme manasikaroto anuppanno vā
 kāmāsavo uppajjati uppanno vā kāmāsavo pavaḍḍhati anuppanno
 vā bhavāsavo uppajjati uppanno vā bhavāsavo pavaḍḍhati anuppanno
 vā avijjāsavo uppajjati uppanno vā avijjāsavo pavaḍḍhati
 ime dhammā na manasikaraṇīyā ye dhamme manasikaroti. Katame ca
 bhikkhave dhammā manasikaraṇīyā ye dhamme na manasikaroti. Yassa
 bhikkhave dhamme manasikaroto anuppanno vā kāmāsavo na uppajjati
 uppanno vā kāmāsavo pahiyyati anuppanno vā bhavāsavo na
 uppajjati uppanno vā bhavāsavo pahiyyati anuppanno vā
 avijjāsavo na uppajjati uppanno vā avijjāsavo pahiyyati
 ime dhammā manasikaraṇīyā ye dhamme na manasikaroti. Tassa
 amanasikaraṇīyānaṁ < PTS. M I , 8 >dhammānaṁ manasikārā manasikaraṇīyānaṁ dhammānaṁ
 amanasikārā anuppannā ceva āsavā uppajjanti uppannā ca
-------------------------------------------------
[page 014]
 Āsavā pavaḍḍhanti. So evaṁ ayoniso manasikaroti ahosiṁ nu kho
 ahaṁ atītamaddhānaṁ na nu kho ahosiṁ atītamaddhānaṁ kiṁ nu kho
 ahosiṁ atītamaddhānaṁ kathaṁ nu kho ahosiṁ atītamaddhānaṁ kiṁ hutvā
 kiṁ ahosiṁ nu kho ahaṁ atītamaddhānaṁ bhavissāmi nu kho ahaṁ anāgatamaddhānaṁ
 na nu kho bhavissāmi anāgatamaddhānaṁ kiṁ nu kho bhavissāmi
 anāgatamaddhānaṁ kathaṁ nu kho bhavissāmi anāgatamaddhānaṁ kiṁ hutvā
 kiṁ bhavissāmi nu kho ahaṁ anāgatamaddhānanti etarahi vā paccuppannamaddhānaṁ
 ārabbha 1- ajjhattaṁ kathaṁkathī hoti ahaṁ nu khosmi no
 nu khosmi kiṁ nu khosmi kathaṁ nu khosmi ayaṁ nu kho satto
 kuto āgato so kuhiṁ gāmī bhavissatīti. Tassa evaṁ ayoniso
 manasikaroto channaṁ diṭṭhīnaṁ aññatarā diṭṭhi uppajjati. Atthi me
 attāti vāssa saccato thetato diṭṭhi uppajjati. Natthi me
 attāti vāssa saccato thetato diṭṭhi uppajjati. Attanāva
 attānaṁ sañjānāmīti vāssa saccato thetato diṭṭhi uppajjati.
 Attanāva anattānaṁ sañjānāmīti vāssa saccato thetato diṭṭhi
 uppajjati. Anattanāva attānaṁ sañjānāmīti vāssa saccato thetato
 diṭṭhi uppajjati. Atha vā panassa evaṁ diṭṭhi hoti yo me
 ayaṁ attāva vedeyyo tatra tatra kalyāṇapāpakānaṁ kammānaṁ
 vipākaṁ paṭisaṁvedeti so kho pana me ayaṁ attā nicco dhuvo
 sassato avipariṇāmadhammo sassatisamaṁ tatheva ṭhassatīti. Idaṁ vuccati

  *  *  *  *  *  *
  Footnote:1 Ma. ayaṁ pāṭho natthi.
-------------------------------------------------
[page 015]
 Bhikkhave diṭṭhigataṁ diṭṭhigahaṇaṁ diṭṭhikantāro 1- diṭṭhivisūkaṁ diṭṭhivipphanditaṁ
 diṭṭhisaṁyojanaṁ. Diṭṭhisaṁyojanasaṁyutto bhikkhave assutavā puthujjano na
 parimuccati jātiyā jarāya maraṇena sokaparidevadukkhadomanassupāyāsehi 2-
 na parimuccati dukkhasmāti vadāmi. Sutavā ca kho bhikkhave
 ariyasāvako ariyānaṁ dassāvī ariyadhammassa kovido ariyadhamme
 suvinīto sappurisānaṁ dassāvī sappurisadhammassa kovido sappurisadhamme
 suvinīto manasikaraṇīye dhamme pajānāti amanasikaraṇīye dhamme
 pajānāti. So manasikaraṇīye dhamme pajānanto amanasikaraṇīye
 dhamme pajānanto ye dhammā < PTS. M I , 9 >na manasikaraṇīyā te dhamme na
 manasikaroti. Ye dhammā manasikaraṇīyā te dhamme manasikaroti. Katame
 ca bhikkhave dhammā na manasikaraṇīyā ye dhamme na manasikaroti.
 Yassa bhikkhave dhamme manasikaroto anuppanno vā kāmāsavo
 uppajjati uppanno vā kāmāsavo pavaḍḍhati anuppanno vā
 bhavāsavo uppajjati uppanno vā bhavāsavo pavaḍḍhati anuppanno
 vā avijjāsavo uppajjati uppanno vā avijjāsavo pavaḍḍhati
 ime dhammā na manasikaraṇīyā ye dhamme na manasikaroti. Katame
 ca bhikkhave dhammā manasikaraṇīyā ye dhamme manasikaroti. Yassa
 bhikkhave dhamme manasikaroto anuppanno vā kāmāsavo na uppajjati
 uppanno vā kāmāsavo pahiyyati anuppanno vā bhavāsavo na

  *  *  *  *  *  *
  Footnote:1 yebhuyyena diṭṭhikantāraṁ. 2 Ma. Yu. sokehi .pe. upāyāsehi.
-------------------------------------------------
[page 016]
 Uppajjati uppanno vā bhavāsavo pahiyyati anuppanno vā
 avijjāsavo na uppajjati uppanno vā avijjāsavo pahiyyati
 ime dhammā manasikaraṇīyā ye dhamme manasikaroti. Tassa amanasikaraṇīyānaṁ
 dhammānaṁ amanasikārā manasikaraṇīyānaṁ dhammānaṁ manasikārā
 anuppannā ceva āsavā na uppajjanti uppannā ca āsavā
 pahiyyanti. So idaṁ dukkhanti yoniso manasikaroti ayaṁ
 dukkhasamudayoti yoniso manasikaroti ayaṁ dukkhanirodhoti yoniso
 manasikaroti ayaṁ dukkhanirodhagāminī paṭipadāti yoniso manasikaroti.
 Tassa evaṁ yoniso manasikaroto tīṇi saṁyojanāni pahiyyanti
 sakkāyadiṭṭhi vicikicchā sīlabbataparāmāso. Ime vuccanti
 bhikkhave āsavā dassanā pahātabbā.
      [13] Katame ca bhikkhave āsavā saṁvarā pahātabbā. Idha
 bhikkhave bhikkhu paṭisaṅkhā yoniso cakkhundriyasaṁvarasaṁvuto viharati.
 Yañhissa bhikkhave cakkhundriyasaṁvaraṁ asaṁvutassa viharato uppajjeyyuṁ
 āsavā vighātapariḷāhā cakkhundriyasaṁvaraṁ saṁvutassa viharato evaṁsa
 te āsavā vighātapariḷāhā na honti. Paṭisaṅkhā yoniso
 sotindriyasaṁvarasaṁvuto viharati .pe. Paṭisaṅkhā yoniso ghānindriyasaṁvarasaṁvuto
 viharati .pe. Paṭisaṅkhā yoniso jivhindriyasaṁvarasaṁvuto
 viharati .pe. Paṭisaṅkhā yoniso kāyindriyasaṁvarasaṁvuto viharati .pe.
 Paṭisaṅkhā yoniso manindriyasaṁvarasaṁvuto viharati. Yañhissa
-------------------------------------------------
[page 017]
 Bhikkhave manindriyasaṁvaraṁ asaṁvutassa viharato uppajjeyyuṁ āsavā
 vighātapariḷāhā manindriyasaṁvaraṁ saṁvutassa viharato evaṁsa te āsavā
 vighātapariḷāhā na honti. Yañhissa bhikkhave saṁvaraṁ asaṁvutassa
 viharato uppajjeyyuṁ āsavā < PTS. M I , 10 >vighātapariḷāhā saṁvaraṁ saṁvutassa
 viharato evaṁsa te āsavā vighātapariḷāhā na honti. Ime
 vuccanti bhikkhave āsavā saṁvarā pahātabbā.
      [14] Katame ca bhikkhave āsavā paṭisevanā pahātabbā.
 Idha bhikkhave bhikkhu paṭisaṅkhā yoniso cīvaraṁ paṭisevati yāvadeva
 sītassa paṭighātāya uṇhassa paṭighātāya ḍaṁsamakasavātātapasiriṁsapasamphassānaṁ 1-
 paṭighātāya yāvadeva hirikopinapaṭicchādanatthaṁ.
 Paṭisaṅkhā yoniso piṇḍapātaṁ paṭisevati neva davāya na madāya na
 maṇḍanāya na vibhūsanāya yāvadeva imassa kāyassa ṭhitiyā yāpanāya
 vihiṁsuparatiyā brahmacariyānuggahāya iti purāṇañca vedanaṁ paṭihaṅkhāmi
 navañca vedanaṁ na uppādessāmi yātrā ca me bhavissati anavajjatā
 ca phāsuvihāro cāti 2-. Paṭisaṅkhā yoniso senāsanaṁ paṭisevati
 yāvadeva sītassa paṭighātāya uṇhassa paṭighātāya ḍaṁsamakasa-
 vātātapasiriṁsapasamphassānaṁ 1- paṭighātāya yāvadeva utuparissayavinodanaṁ
 paṭisallānārāmatthaṁ. Paṭisaṅkhā yoniso gilānapaccayabhesajjaparikkhāraṁ
 paṭisevati yāvadeva uppannānaṁ veyyābādhikānaṁ vedanānaṁ paṭighātāya
 abyāpajjhaparamatāya. Yañhissa bhikkhave appaṭisevato uppajjeyyuṁ

  *  *  *  *  *  *
  Footnote:1 Ma. ..sirīsapa... 2 Ma. itisaddo natthi.
-------------------------------------------------
[page 018]
 Āsavā vighātapariḷāhā paṭisevato evaṁsa te āsavā
 vighātapariḷāhā na honti. Ime vuccanti bhikkhave āsavā
 paṭisevanā pahātabbā.
      [15] Katame ca bhikkhave āsavā adhivāsanā pahātabbā.
 Idha bhikkhave bhikkhu paṭisaṅkhā yoniso khamo hoti sītassa uṇhassa
 jighacchāya pipāsāya ḍaṁsamakasavātātapasiriṁsapasamphassānaṁ duruttānaṁ
 durāgatānaṁ vacanapathānaṁ uppannānaṁ sārīrikānaṁ vedanānaṁ dukkhānaṁ
 tippānaṁ kharānaṁ kaṭukānaṁ asātānaṁ amanāpānaṁ pāṇaharānaṁ
 adhivāsakajātiko hoti. Yañhissa bhikkhave anadhivāsayato uppajjeyyuṁ
 āsavā vighātapariḷāhā adhivāsayato evaṁsa te āsavā
 vighātapariḷāhā na honti. Ime vuccanti bhikkhave āsavā
 adhivāsanā pahātabbā.
      [16] Katame ca bhikkhave āsavā parivajjanā pahātabbā.
 Idha bhikkhave bhikkhu paṭisaṅkhā yoniso caṇḍaṁ hatthiṁ parivajjeti
 caṇḍaṁ assaṁ parivajjeti caṇḍaṁ goṇaṁ parivajjeti caṇḍaṁ kukkuraṁ
 parivajjeti ahiṁ khāṇuṁ kaṇṭakaṭṭhānaṁ 1- < PTS. M I , 11 >sobbhaṁ papātaṁ candanikaṁ
 oḷigallaṁ. Yathārūpe anāsane nisinnaṁ yathārūpe agocare carantaṁ
 yathārūpe pāpake mitte bhajantaṁ viññū sabrahmacārī pāpakesu
 ṭhānesu okappeyyuṁ. So tañca anāsanaṁ tañca agocaraṁ te

  *  *  *  *  *  *
  Footnote:1 Sī. kaṇṭakadhānaṁ.
-------------------------------------------------
[page 019]
 Ca pāpake mitte paṭisaṅkhā yoniso parivajjeti. Yañhissa
 bhikkhave apparivajjayato uppajjeyyuṁ āsavā vighātapariḷāhā
 parivajjayato evaṁsa te āsavā vighātapariḷāhā na honti.
 Ime vuccanti bhikkhave āsavā parivajjanā pahātabbā.
      [17] Katame ca bhikkhave āsavā vinodanā pahātabbā. Idha
 bhikkhave bhikkhu paṭisaṅkhā yoniso uppannaṁ kāmavitakkaṁ nādhivāseti
 pajahati vinodeti byantīkaroti 1- anabhāvaṅgameti uppannaṁ byāpādavitakkaṁ
 .pe. Uppannaṁ vihiṁsāvitakkaṁ .pe. Uppannuppanne
 pāpake akusale dhamme nādhivāseti pajahati vinodeti byantīkaroti
 anabhāvaṅgameti. Yañhissa bhikkhave avinodayato uppajjeyyuṁ
 āsavā vighātapariḷāhā vinodayato evaṁsa te āsavā vighātapariḷāhā
 na honti. Ime vuccanti bhikkhave āsavā vinodanā pahātabbā.
      [18] Katame ca bhikkhave āsavā bhāvanā pahātabbā. Idha
 bhikkhave bhikkhu paṭisaṅkhā yoniso satisambojjhaṅgaṁ bhāveti vivekanissitaṁ
 virāganissitaṁ nirodhanissitaṁ vossaggapariṇāmiṁ paṭisaṅkhā yoniso
 dhammavicayasambojjhaṅgaṁ bhāveti .pe. Viriyasambojjhaṅgaṁ bhāveti .pe.
 Pītisambojjhaṅgaṁ bhāveti .pe. Passaddhisambojjhaṅgaṁ bhāveti .pe.
 Samādhisambojjhaṅgaṁ bhāveti .pe. Upekkhāsambojjhaṅgaṁ bhāveti
 vivekanissitaṁ virāganissitaṁ nirodhanissitaṁ vossaggapariṇāmiṁ. Yañhissa

  *  *  *  *  *  *
  Footnote:1 Sī. Yu. byantikaroti.
-------------------------------------------------
[page 020]
 Bhikkhave abhāvayato uppajjeyyuṁ āsavā vighātapariḷāhā bhāvayato
 evaṁsa te āsavā vighātapariḷāhā na honti. Ime vuccanti
 bhikkhave āsavā bhāvanā pahātabbā.
      [19] Yato ca 1- kho bhikkhave bhikkhuno ye āsavā dassanā
 pahātabbā te dassanā pahīnā honti. Ye āsavā saṁvarā
 pahātabbā te saṁvarā pahīnā honti. Ye āsavā paṭisevanā
 pahātabbā te paṭisevanā pahīnā honti. Ye āsavā adhivāsanā
 pahātabbā te adhivāsanā pahīnā honti. Ye āsavā parivajjanā
 pahātabbā te parivajjanā pahīnā honti. Ye āsavā vinodanā
 pahātabbā te vinodanā pahīnā honti. Ye āsavā bhāvanā
 pahātabbā te bhāvanā pahīnā honti. Ayaṁ vuccati bhikkhave
 bhikkhu sabbāsavasaṁvarasaṁvuto viharati acchecchi taṇhaṁ vivattayi 2-
 saṁyojanaṁ sammā mānābhisamayā antamakāsi dukkhassāti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                 Sabbāsavasaṁvarasuttaṁ niṭṭhitaṁ dutiyaṁ.
                      -------------

  *  *  *  *  *  *
  Footnote:1 Ma. Yu. casaddo natthi. 2 Sī. Yu. āvattayi.
-------------------------------------------------
[page 021]
                       Dhammadāyādasuttaṁ
      [20] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
      [21] Bhagavā etadavoca dhammadāyādā me bhikkhave bhavatha
 mā āmisadāyādā atthi me tumhesu anukampā kinti me
 sāvakā dhammadāyādā bhaveyyuṁ no āmisadāyādāti. Tumhe ca me
 bhikkhave āmisadāyādā bhaveyyātha no dhammadāyādā tumhepi tena
 ādissā 1- bhaveyyātha āmisadāyādā satthu sāvakā viharanti no
 dhammadāyādāti. Ahampi tena ādisso bhaveyyaṁ āmisadāyādā
 satthu sāvakā viharanti no dhammadāyādāti. Tumhe ca me
 bhikkhave dhammadāyādā bhaveyyātha no āmisadāyādā tumhepi
 tena na ādissā bhaveyyātha dhammadāyādā satthu sāvakā viharanti
 no āmisadāyādāti. Ahampi tena na ādisso bhaveyyaṁ
 dhammādāyādā satthu sāvakā viharanti no āmisadāyādāti.
 Tasmātiha me bhikkhave dhammadāyādā bhavatha mā āmisadāyādā
 atthi me tumhesu anukampā kinti me sāvakā dhammādāyādā
 bhaveyyuṁ no āmisadāyādāti.
      [22] Idhāhaṁ bhikkhave bhuttāvī assaṁ pavārito paripuṇṇo

  *  *  *  *  *  *
  Footnote:1 Ma. ādiyā.
-------------------------------------------------
[page 022]
 Pariyosito suhito yāvadattho siyā ca me piṇḍapāto atirekadhammo
 chaḍḍiyadhammo 1-. Atha dve bhikkhū āgaccheyyuṁ < PTS. M I , 13 >jighacchādubbalyaparetā 2-
 tyāhaṁ evaṁ vadeyyaṁ ahaṁ khomhi bhikkhave bhuttāvī pavārito
 paripuṇṇo pariyosito suhito yāvadattho atthi ca me
 ayaṁ piṇḍapāto atirekadhammo chaḍḍiyadhammo sace ākaṅkhatha
 bhuñjatha sace 3- tumhe na bhuñjissatha idānāhaṁ apaharite vā
 chaḍḍessāmi appāṇake vā udake opilāpessāmīti. Tatthekassa 4-
 bhikkhuno evamassa bhagavā kho bhuttāvī pavārito paripuṇṇo
 pariyosito suhito yāvadattho atthi cāyaṁ bhagavato piṇḍapāto
 atirekadhammo chaḍḍiyadhammo sace mayaṁ na bhuñjissāma idāni
 bhagavā appaharite vā chaḍḍessati appāṇake vā udake
 opilāpessati vuttaṁ kho panetaṁ bhagavatā dhammadāyādā me bhikkhave
 bhavatha mā āmisadāyādāti āmisaññataraṁ kho panetaṁ yadidaṁ
 piṇḍapāto yannūnāhaṁ imaṁ piṇḍapātaṁ abhuñjitvā imināva
 jighacchādubbalyena evaṁ imaṁ rattindivaṁ vītināmeyyanti. So taṁ
 piṇḍapātaṁ abhuñjitvā teneva jighacchādubbalyena evaṁ taṁ rattindivaṁ
 vītināmeyya. Atha dutiyassa bhikkhuno evamassa bhagavā kho
 bhuttāvī pavārito paripuṇṇo pariyosito suhito yāvadattho
 atthi cāyaṁ bhagavato piṇḍapāto atirekadhammo chaḍḍiyadhammo
 sace mayaṁ na bhuñjissāma idāni bhagavā appaharite vā chaḍḍessati

  *  *  *  *  *  *
  Footnote:1 Ma. chaḍḍanīyadhammo. 2 Sī. jighacchādubballaparetā. Yu. ..ḍubbala....
 3 Ma. no ce tumhe bhuñjissatha. 4 Ma. Yu. tatrekassa.
-------------------------------------------------
[page 023]
 Appāṇake vā udake opilāpessati yannūnāhaṁ imaṁ piṇḍapātaṁ
 bhuñjitvā jighacchādubbalyaṁ paṭivinodetvā 1- evaṁ imaṁ rattindivaṁ
 vītināmeyyanti. So taṁ piṇḍapātaṁ bhuñjitvā jighacchādubbalyaṁ
 paṭivinodetvā evaṁ taṁ rattindivaṁ vītināmeyya. Kiñcāpi so
 bhikkhave bhikkhu taṁ piṇḍapātaṁ bhuñjitvā jighacchādubbalyaṁ
 paṭivinodetvā evaṁ taṁ rattindivaṁ vītināmeyya. Atha kho asuyeva me
 purimo bhikkhu pujjataro ca pāsaṁsataro ca. Taṁ kissa hetu. Tañhi
 tassa bhikkhave bhikkhuno dīgharattaṁ appicchatāya santuṭṭhiyā sallekhāya
 subharatāya viriyārambhāya saṁvattissati. Tasmātiha me bhikkhave
 dhammadāyādā bhavatha mā āmisadāyādā atthi me tumhesu
 anukampā kinti me sāvakā dhammadāyādā bhaveyyuṁ no
 āmisadāyādāti. Idamavoca bhagavā idaṁ vatvāna 2- sugato
 uṭṭhāyāsanā vihāraṁ pāvisi.
      [23] Tatra kho āyasmā sārīputto acirapakkantassa bhagavato
 bhikkhū āmantesi āvuso bhikkhavoti. Āvusoti < PTS. M I , 14 >te bhikkhū
 āyasmato sārīputtassa paccassosuṁ. Āyasmā sārīputto
 etadavoca kittāvatā nu kho āvuso satthu pavivittassa viharato
 sāvakā vivekaṁ nānusikkhanti kittāvatā ca pana satthu pavivittassa
 viharato sāvakā vivekamanusikkhantīti. Dūratopi kho mayaṁ āvuso

  *  *  *  *  *  *
  Footnote:1 Sī. Yu. paṭivinetvā. 2 Sī. Yu. vatvā.
-------------------------------------------------
[page 024]
 Āgaccheyyāma 1- āyasmato sārīputtassa santike etassa bhāsitassa
 atthamaññātuṁ sādhu vatāyasmantaṁyeva sārīputtaṁ paṭibhātu etassa
 bhāsitassa attho āyasmato sārīputtassa sutvā bhikkhū dhāressantīti.
 Tenahāvuso suṇātha sādhukaṁ manasikarotha bhāsissāmīti. Evamāvusoti
 kho te bhikkhū āyasmato sārīputtassa paccassosuṁ.
      [24] Āyasmā sārīputto etadavoca kittāvatā nu kho
 āvuso satthu pavivittassa viharato sāvakā vivekaṁ nānusikkhanti
 idhāvuso satthu pavivittassa viharato sāvakā vivekaṁ nānusikkhanti
 yesañca dhammānaṁ satthā pahānamāha te ca dhamme nappajahanti
 bāhullikā 2- ca honti sāthilikā 3- okkamane pubbaṅgamā paviveke
 nikkhittadhurā. Tatrāvuso therā bhikkhū tīhi ṭhānehi gārayhā bhavanti.
 Satthu pavivittassa viharato sāvakā vivekaṁ nānusikkhantīti iminā
 paṭhamena ṭhānena therā bhikkhū gārayhā bhavanti. Yesañca dhammānaṁ
 satthā pahānamāha te ca dhamme nappajahantīti iminā dutiyena
 ṭhānena therā bhikkhū gārayhā bhavanti. Bāhullikā ca sāthilikā
 okkamane pubbaṅgamā paviveke nikkhittadhurāti iminā tatiyena ṭhānena
 therā bhikkhū gārayhā bhavanti. Therā hāvuso bhikkhū imehi tīhi
 ṭhānehi gārayhā bhavanti. Tatrāvuso majjhimā bhikkhū .pe.
 Navā bhikkhū tīhi ṭhānehi gārayhā bhavanti. Satthu pavivittassa

  *  *  *  *  *  *
  Footnote:1 Ma. āgacchāma. 2 yebhuyyena bāhulikā. 3 Sī. Ma. Yu. sāthalikā.
-------------------------------------------------
[page 025]
 Viharato sāvakā vivekaṁ nānusikkhantīti iminā paṭhamena ṭhānena
 navā bhikkhū gārayhā bhavanti. Yesañca dhammānaṁ satthā pahānamāha
 te ca dhamme nappajahantīti iminā dutiyena ṭhānena navā bhikkhū
 gārayhā bhavanti. Bāhullikā ca sāthilikā okkamane pubbaṅgamā
 paviveke nikkhittadhurāti iminā tatiyena ṭhānena navā bhikkhū gārayhā
 bhavanti. Navā hāvuso bhikkhū imehi tīhi ṭhānehi gārayhā
 bhavanti. Ettāvatā kho āvuso satthu pavivittassa viharato
 sāvakā vivekaṁ nānusikkhanti.
      [25] Kittāvatā ca panāvuso satthu pavivittassa viharato
 sāvakā < PTS. M I , 15 >vivekamanusikkhanti idhāvuso satthu pavivittassa viharato
 sāvakā vivekamanusikkhanti yesañca dhammānaṁ satthā pahānamāha
 te ca dhamme pajahanti na ca bāhullikā honti na sāthilikā
 okkamane nikkhittadhurā paviveke pubbaṅgamā. Tatrāvuso therā
 bhikkhū tīhi ṭhānehi pāsaṁsā bhavanti. Satthu pavivittassa viharato
 sāvakā vivekamanusikkhantīti iminā paṭhamena ṭhānena therā bhikkhū
 pāsaṁsā bhavanti. Yesañca dhammānaṁ satthā pahānamāha te ca
 dhamme pajahantīti iminā dutiyena ṭhānena therā bhikkhū pāsaṁsā
 bhavanti. Na ca bāhullikā na sāthilikā okkamane nikkhittadhurā
 paviveke pubbaṅgamāti iminā tatiyena ṭhānena therā bhikkhū pāsaṁsā
 bhavanti. Therā hāvuso bhikkhū imehi tīhi ṭhānehi pāsaṁsā
-------------------------------------------------
[page 026]
 Bhavanti. Tatrāvuso majjhimā bhikkhū .pe. Navā bhikkhū tīhi
 ṭhānehi pāsaṁsā bhavanti. Satthu pavivittassa viharato sāvakā
 vivekamanusikkhantīti iminā paṭhamena ṭhānena navā bhikkhū pāsaṁsā
 bhavanti. Yesañca dhammānaṁ satthā pahānamāha te ca dhamme
 pajahantīti iminā dutiyena ṭhānena navā bhikkhū pāsaṁsā bhavanti.
 Na ca bāhullikā na sāthilikā okkamane nikkhittadhurā paviveke
 pubbaṅgamāti iminā tatiyena ṭhānena navā bhikkhū pāsaṁsā bhavanti.
 Navā hāvuso bhikkhū imehi tīhi ṭhānehi pāsaṁsā bhavanti.
 Ettāvatā kho āvuso satthu pavivittassa viharato sāvakā
 vivekamanusikkhanti.
      [26] Tatrāvuso lobho ca pāpako doso ca pāpako
 lobhassa ca pahānāya dosassa ca pahānāya atthi majjhimā
 paṭipadā cakkhukaraṇī ñāṇakaraṇī upasamāya abhiññāya sambodhāya
 nibbānāya saṁvattati. Katamā ca sā āvuso majjhimā paṭipadā
 cakkhukaraṇī ñāṇakaraṇī upasamāya abhiññāya sambodhāya nibbānāya
 saṁvattati. Ayameva ariyo aṭṭhaṅgiko maggo seyyathīdaṁ sammādiṭṭhi
 sammāsaṅkappo sammāvācā sammākammanto sammāājīvo sammāvāyāmo
 sammāsati sammāsamādhi. Ayaṁ kho sā āvuso majjhimā
 paṭipadā cakkhukaraṇī ñāṇakaraṇī upasamāya abhiññāya sambodhāya
 nibbānāya saṁvattati. Tatrāvuso kodho ca pāpako upanāho
-------------------------------------------------
[page 027]
 Ca pāpako .... Makkho ca pāpako paḷāso ca pāpako .... Issā
 ca pāpikā maccherañca pāpakaṁ .... Māyā ca pāpikā sāṭheyyaṁ ca
 pāpakaṁ .... Thambho ca pāpako < PTS. M I , 16 >sārambho ca pāpako .... Māno
 ca pāpako atimāno ca pāpako .... Mado ca pāpako pamādo
 ca pāpako madassa ca pahānāya pamādassa ca pahānāya atthi majjhimā
 paṭipadā cakkhukaraṇī ñāṇakaraṇī upasamāya abhiññāya sambodhāya
 nibbānāya saṁvattati. Katamā ca sā āvuso majjhimā paṭipadā
 cakkhukaraṇī ñāṇakaraṇī upasamāya abhiññāya sambodhāya nibbānāya
 saṁvattati. Ayameva ariyo aṭṭhaṅgiko maggo seyyathīdaṁ sammādiṭṭhi
 sammāsaṅkappo sammāvācā sammākammanto sammāājīvo sammāvāyāmo
 sammāsati sammāsamādhi. Ayaṁ kho sā āvuso majjhimā
 paṭipadā cakkhukaraṇī ñāṇakaraṇī upasamāya abhiññāya sambodhāya
 nibbānāya saṁvattatīti.
      Idamavoca āyasmā sārīputto attamanā te bhikkhū
 āyasmato sārīputtassa bhāsitaṁ abhinandunti.
                 Dhammadāyādasuttaṁ niṭṭhitaṁ tatiyaṁ.
                       ----------
-------------------------------------------------
[page 028]
                        Bhayabheravasuttaṁ
      [27] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho jāṇussoṇi
 brāhmaṇo yena bhagavā tenupasaṅkami upasaṅkamitvā bhagavatā saddhiṁ
 sammodi sammodanīyaṁ kathaṁ sārāṇīyaṁ 1- vītisāretvā ekamantaṁ nisīdi.
      [28] Ekamantaṁ nisinno kho jāṇussoṇi brāhmaṇo bhagavantaṁ
 etadavoca yeme bho gotama kulaputtā bhavantaṁ gotamaṁ uddissa
 saddhā agārasmā anagāriyaṁ pabbajitā bhavantesaṁ gotamo pubbaṅgamo
 bhavantesaṁ gotamo bahukāro bhavantesaṁ gotamo samādapetā bhoto
 ca pana gotamassa sā janatā diṭṭhānugatiṁ āpajjatīti. Evametaṁ
 brāhmaṇa evametaṁ brāhmaṇa ye te brāhmaṇa kulaputtā
 mamaṁ uddissa saddhā agārasmā anagāriyaṁ pabbajitā ahaṁ tesaṁ
 pubbaṅgamo ahaṁ tesaṁ bahukāro ahaṁ tesaṁ samādapetā mamañca
 pana sā janatā diṭṭhānugatiṁ āpajjatīti.
      [29] Durabhisambhavāni hi kho bho gotama araññavanapatthāni 2- pantāni
 senāsanāni dukkaraṁ pavivekaṁ durabhiramaṁ ekatte haranti maññe
 mano vanāni samādhiṁ alabhamānassa < PTS. M I , 17 >bhikkhunoti. Evametaṁ brāhmaṇa
 evametaṁ brāhmaṇa durabhisambhavāni hi brāhmaṇa araññavanapatthāni

  *  *  *  *  *  *
  Footnote:1 Ma. sāraṇīyaṁ. 2 Sī. Yu. araññe vanapatthāni.
-------------------------------------------------
[page 029]
 Pantāni senāsanāni dukkaraṁ pavivekaṁ durabhiramaṁ ekatte haranti
 maññe mano vanāni samādhiṁ alabhamānassa bhikkhunoti.
      [30] Mayhampi kho brāhmaṇa pubbeva sambodhā anabhisambuddhassa
 bodhisattasseva sato etadahosi durabhisambhavāni hi kho
 araññavanapatthāni pantāni senāsanāni dukkaraṁ pavivekaṁ durabhiramaṁ
 ekatte haranti maññe mano vanāni samādhiṁ alabhamānassa
 bhikkhunoti.
      [31] Tassa mayhaṁ brāhmaṇa etadahosi ye kho keci
 samaṇā vā brāhmaṇā vā aparisuddhakāyakammantā araññavanapatthāni
 pantāni senāsanāni paṭisevanti aparisuddhakāyakammantasandosahetu
 have te bhonto samaṇabrāhmaṇā akusalaṁ
 bhayabheravaṁ avhayanti. Na kho panāhaṁ aparisuddhakāyakammanto
 araññavanapatthāni pantāni senāsanāni paṭisevāmi parisuddhakāyakammantohamasmi.
 Ye hi vo ariyā parisuddhakāyakammantā araññavanapatthāni
 pantāni senāsanāni paṭisevanti tesamahaṁ aññataro 1-
 etamahaṁ brāhmaṇa parisuddhakāyakammantataṁ 2- attani sampassamāno
 bhiyyo pallomamāpādiṁ araññe vihārāya.
      [32] Tassa mayhaṁ brāhmaṇa etadahosi ye kho keci samaṇā
 vā brāhmaṇā vā aparisuddhavacīkammantā .pe. Aparisuddhamanokammantā

  *  *  *  *  *  *
  Footnote:1 Sī. Yu. aññatamo. 2 Ma. parisuddhakāyakammataṁ.
-------------------------------------------------
[page 030]
 .pe. Aparisuddhājīvā araññavanapatthāni pantāni
 senāsanāni paṭisevanti aparisuddhājīvasandosahetu have te bhonto
 samaṇabrāhmaṇā akusalaṁ bhayabheravaṁ avhayanti. Na kho panāhaṁ
 aparisuddhājīvo araññavanapatthāni pantāni senāsanāni paṭisevāmi
 parisuddhājīvohamasmi. Ye hi vo ariyā parisuddhājīvā
 araññavanapatthāni pantāni senāsanāni paṭisevanti tesamahaṁ
 aññataro etamahaṁ brāhmaṇa parisuddhājīvataṁ attani sampassamāno
 bhiyyo pallomamāpādiṁ araññe vihārāya.
      [33] Tassa mayhaṁ brāhmaṇa etadahosi ye kho keci
 samaṇā vā brāhmaṇā vā abhijjhālū kāmesu tibbasārāgā
 araññavanapatthāni pantāni senāsanāni paṭisevanti
 abhijjhālukāmesutibbasārāgasandosahetu have te bhonto samaṇabrāhmaṇā
 akusalaṁ bhayabheravaṁ avhayanti. Na kho panāhaṁ abhijjhālu kāmesu
 tibbasārāgo araññavanapatthāni pantāni senāsanāni paṭisevāmi
 anabhijjhāluhamasmi. Ye hi vo ariyā anabhijjhālū
 araññavanapatthāni pantāni senāsanāni < PTS. M I , 18 >paṭisevanti tesamahaṁ
 aññataro etamahaṁ brāhmaṇa anabhijjhālutaṁ attani sampassamāno
 bhiyyo pallomamāpādiṁ araññe vihārāya.
      [34] Tassa mayhaṁ brāhmaṇa etadahosi ye kho keci
 samaṇā vā brāhmaṇā vā byāpannacittā paduṭṭhamanasaṅkappā
-------------------------------------------------
[page 031]
 Araññavanapatthāni pantāni senāsanāni paṭisevanti
 byāpannacittapaduṭṭhamanasaṅkappasandosahetu have te bhonto samaṇabrāhmaṇā
 akusalaṁ bhayabheravaṁ avhayanti. Na kho panāhaṁ byāpannacitto
 paduṭṭhamanasaṅkappo araññavanapatthāni pantāni senāsanāni paṭisevāmi
 mettacittohamasmi. Ye hi vo ariyā mettacittā araññavanapatthāni
 pantāni senāsanāni paṭisevanti tesamahaṁ aññataro
 etamahaṁ brāhmaṇa mettacittataṁ attani sampassamāno bhiyyo
 pallomamāpādiṁ araññe vihārāya.
      [35] Tassa mayhaṁ brāhmaṇa etadahosi ye kho keci
 samaṇā vā brāhmaṇā vā thīnamiddhapariyuṭṭhitā araññavanapatthāni
 pantāni senāsanāni paṭisevanti thīnamiddhapariyuṭṭhānasandosahetu
 have te bhonto samaṇabrāhmaṇā akusalaṁ bhayabheravaṁ avhayanti.
 Na kho panāhaṁ thīnamiddhapariyuṭṭhito araññavanapatthāni pantāni
 senāsanāni paṭisevāmi vigatathīnamiddhohamasmi. Ye hi vo ariyā
 vigatathīnamiddhā araññavanapatthāni pantāni senāsanāni paṭisevanti
 tesamahaṁ aññataro etamahaṁ brāhmaṇa vigatathīnamiddhataṁ attani
 sampassamāno bhiyyo pallomamāpādiṁ araññe vihārāya.
      [36] Tassa mayhaṁ brāhmaṇa etadahosi ye kho keci
 samaṇā vā brāhmaṇā vā uddhatā avūpasantacittā araññavanapatthāni
 pantāni senāsanāni paṭisevanti uddhatāvūpasantacittasandosahetu
-------------------------------------------------
[page 032]
 Have te bhonto samaṇabrāhmaṇā akusalaṁ bhayabheravaṁ
 avhayanti. Na kho panāhaṁ uddhato avūpasantacitto araññavanapatthāni
 pantāni senāsanāni paṭisevāmi vūpasantacittohamasmi.
 Ye hi vo ariyā vūpasantacittā araññavanapatthāni pantāni
 senāsanāni paṭisevanti tesamahaṁ aññataro etamahaṁ brāhmaṇa
 vūpasantacittataṁ attani sampassamāno bhiyyo pallomamāpādiṁ
 araññe vihārāya.
      [37] Tassa mayhaṁ brāhmaṇa etadahosi ye kho keci
 samaṇā vā brāhmaṇā vā kaṅkhī vicikicchī araññavanapatthāni
 pantāni senāsanāni paṭisevanti kaṅkhivicikicchisandosahetu have te
 bhonto samaṇabrāhmaṇā akusalaṁ bhayabheravaṁ avhayanti. Na kho
 panāhaṁ kaṅkhī vicikicchī araññavanapatthāni pantāni senāsanāni
 paṭisevāmi tiṇṇavicikicchohamasmi. Ye hi vo ariyā tiṇṇavicikicchā
 araññavanapatthāni pantāni senāsanāni paṭisevanti
 tesamahaṁ aññataro etamahaṁ brāhmaṇa tiṇṇavicikicchataṁ attani
 sampassamāno bhiyyo pallomamāpādiṁ araññe vihārāya.
      [38] Tassa mayhaṁ brāhmaṇa etadahosi ye kho keci
 samaṇā vā brāhmaṇā vā attukkaṁsakā paravambhī araññavanapatthāni
 pantāni senāsanāni paṭisevanti attukkaṁsanaparavambhanasandosahetu
 have te bhonto samaṇabrāhmaṇā akusalaṁ bhayabheravaṁ
-------------------------------------------------
[page 033]
 Avhayanti. Na kho panāhaṁ attukkaṁsako paravambhī araññavanapatthāni
 pantāni senāsanāni paṭisevāmi anattukkaṁsako aparavambhīhamasmi.
 Ye hi vo ariyā anattukkaṁsakā aparavambhī araññavanapatthāni
 pantāni senāsanāni paṭisevanti tesamahaṁ aññataro 1- etamahaṁ
 brāhmaṇa anattukkaṁsakataṁ aparavambhitaṁ attani sampassamāno bhiyyo
 pallomamāpādiṁ araññe vihārāya.
      [39] Tassa mayhaṁ brāhmaṇa etadahosi ye kho keci
 samaṇā vā brāhmaṇā vā chambhī bhirukajātikā 2- araññavanapatthāni
 pantāni senāsanāni paṭisevanti chambhibhirukajātikasandosahetu have
 te bhonto samaṇabrāhmaṇā akusalaṁ bhayabheravaṁ avhayanti. Na kho
 panāhaṁ chambhī bhirukajātiko araññavanapatthāni pantāni senāsanāni
 paṭisevāmi vigatalomahaṁsohamasmi. Ye hi vo ariyā vigatalomahaṁsā
 araññavanapatthāni pantāni senāsanāni paṭisevanti tesamahaṁ
 aññataro etamahaṁ brāhmaṇa vigatalomahaṁsataṁ attani sampassamāno
 bhiyyo pallomamāpādiṁ araññe vihārāya.
      [40] Tassa mayhaṁ brāhmaṇa etadahosi ye kho keci
 samaṇā vā brāhmaṇā vā lābhasakkārasilokaṁ nikāmayamānā
 araññavanapatthāni pantāni senāsanāni paṭisevanti
 lābhasakkārasilokanikāmayamānasandosahetu 3- have te bhonto samaṇabrāhmaṇā
 akusalaṁ bhayabheravaṁ avhayanti. Na kho panāhaṁ lābhasakkārasilokaṁ

  *  *  *  *  *  *
  Footnote:1 Ma. sabbattha aññataroti. 2 Ma. bhīrukajātikā. ito paraṁ īdisameva.
 3 Ma. lābhasakkārasilokanikāmanasandosahetu.
-------------------------------------------------
[page 034]
 Nikāmayamāno araññavanapatthāni pantāni senāsanāni paṭisevāmi
 appicchohamasmi. Ye hi vo ariyā appicchā araññavanapatthāni
 pantāni senāsanāni paṭisevanti tesamahaṁ aññataro etamahaṁ
 brāhmaṇa appicchataṁ attani sampassamāno bhiyyo pallomamāpādiṁ
 araññe vihārāya.
      [41] Tassa mayhaṁ brāhmaṇa etadahosi ye kho keci
 samaṇā vā brāhmaṇā vā kusītā hīnaviriyā 1- araññavanapatthāni
 pantāni senāsanāni paṭisevanti kusītahīnaviriyasandosahetu have te
 bhonto samaṇabrāhmaṇā akusalaṁ bhayabheravaṁ avhayanti. Na kho
 panāhaṁ kusīto hīnaviriyo araññavanapatthāni pantāni senāsanāni
 paṭisevāmi āraddhaviriyohamasmi. Ye hi vo ariyā āraddhaviriyā
 araññavanapatthāni pantāni senāsanāni paṭisevanti tesamahaṁ
 aññataro etamahaṁ brāhmaṇa āraddhaviriyataṁ attani sampassamāno
 bhiyyo pallomamāpādiṁ araññe vihārāya.
      [42] Tassa mayhaṁ brāhmaṇa etadahosi < PTS. M I , 20 >ye kho keci
 samaṇā vā brāhmaṇā vā muṭṭhassatī asampajānā araññavanapatthāni
 pantāni senāsanāni paṭisevanti muṭṭhassatiasampajānasandosahetu
 have te bhonto samaṇabrāhmaṇā akusalaṁ bhayabheravaṁ
 avhayanti. Na kho panāhaṁ muṭṭhassati asampajāno araññavanapatthāni
 pantāni senāsanāni paṭisevāmi upaṭṭhitasatihamasmi.

  *  *  *  *  *  *
  Footnote:1 Ma. hīnavīriyā. ito paraṁ īdisameva.
-------------------------------------------------
[page 035]
 Ye hi vo ariyā upaṭṭhitasatī araññavanapatthāni pantāni senāsanāni
 paṭisevanti tesamahaṁ aññataro etamahaṁ brāhmaṇa upaṭṭhitasatitaṁ
 attani sampassamāno bhiyyo pallomamāpādiṁ araññe vihārāya.
      [43] Tassa mayhaṁ brāhmaṇa etadahosi ye kho keci
 samaṇā vā brāhmaṇā vā asamāhitā vibbhantacittā araññavanapatthāni
 pantāni senāsanāni paṭisevanti asamāhitavibbhantacittasandosahetu
 have te bhonto samaṇabrāhmaṇā akusalaṁ bhayabheravaṁ
 avhayanti. Na kho panāhaṁ asamāhito vibbhantacitto araññavanapatthāni
 pantāni senāsanāni paṭisevāmi samādhisampannohamasmi.
 Ye hi vo ariyā samādhisampannā araññavanapatthāni
 pantāni senāsanāni paṭisevanti tesamahaṁ aññataro etamahaṁ
 brāhmaṇa samādhisampadaṁ attani sampassamāno bhiyyo pallomamāpādiṁ
 araññe vihārāya.
      [44] Tassa mayhaṁ brāhmaṇa etadahosi ye kho keci
 samaṇā vā brāhmaṇā vā duppaññā elamūgā 1- araññavanapatthāni
 pantāni senāsanāni paṭisevanti duppaññaelamūgasandosahetu have
 te bhonto samaṇabrāhmaṇā akusalaṁ bhayabheravaṁ avhayanti. Na kho
 panāhaṁ duppañño elamūgo araññavanapatthāni pantāni senāsanāni
 paṭisevāmi paññāsampannohamasmi. Ye hi vo ariyā
 paññāsampannā araññavanapatthāni pantāni senāsanāni paṭisevanti

  *  *  *  *  *  *
  Footnote:1 Ma. eḷamūgā. ito paraṁ īdisameva.
-------------------------------------------------
[page 036]
 Tesamahaṁ aññataro etamahaṁ brāhmaṇa paññāsampadaṁ attani
 sampassamāno bhiyyo pallomamāpādiṁ araññe vihārāya.
                    Soḷasapariyāyaṁ niṭṭhitaṁ.
      [45] Tassa mayhaṁ brāhmaṇa etadahosi yannūnāhaṁ yā tā
 rattiyo abhiññātā abhilakkhitā cātuddasī pañcadasī aṭṭhamī ca
 pakkhassa tathārūpāsu rattīsu yāni tāni ārāmacetiyāni vanacetiyāni
 rukkhacetiyāni bhiṁsanakāni salomahaṁsāni tathārūpesu senāsanesu vihareyyaṁ.
 Appevanāma 1- taṁ bhayabheravaṁ passeyyanti. So kho ahaṁ brāhmaṇa
 aparena samayena yā tā rattiyo abhiññātā abhilakkhitā cātuddasī
 pañcadasī aṭṭhamī ca pakkhassa tathārūpāsu rattīsu yāni tāni
 ārāmacetiyāni vanacetiyāni rukkhacetiyāni bhiṁsanakāni salomahaṁsāni
 tathārūpesu senāsanesu viharāmi tattha ca me brāhmaṇa viharato
 migo vā āgacchati moro vā < PTS. M I , 21 >kaṭṭhaṁ pāteti vāto vā paṇṇakasaṭaṁ 2-
 ereti. Tassa mayhaṁ brāhmaṇa evaṁ hoti 3- etaṁ nūna taṁ
 bhayabheravaṁ āgacchatīti. Tassa mayhaṁ brāhmaṇa etadahosi
 kinnukho ahaṁ aññadatthu bhayapaṭikaṅkhī 4- viharāmi yannūnāhaṁ yathābhūtassa 5-
 yathābhūtassa me taṁ bhayabheravaṁ āgacchati tathābhūto 6- tathābhūtova
 taṁ bhayabheravaṁ paṭivineyyanti. Tassa mayhaṁ brāhmaṇa caṅkamantassa
 taṁ bhayabheravaṁ āgacchati. So kho ahaṁ brāhmaṇa neva tāva

  *  *  *  *  *  *
  Footnote:1 Ma. appevanāmāhaṁ. 2 Sī. Yu. paṇṇasaṭaṁ. 3 Ma. etadahosi.
 4 Sī. bhayapāṭikaṅkhī. 5 Ma. yathābhūtaṁ. 6 Ma. tathābhūtaṁ.
-------------------------------------------------
[page 037]
 Tiṭṭhāmi na nisīdāmi na nipajjāmi yāva caṅkamantova taṁ bhayabheravaṁ
 paṭivinemi. Tassa mayhaṁ brāhmaṇa ṭhitassa taṁ bhayabheravaṁ āgacchati.
 So kho ahaṁ brāhmaṇa neva tāva caṅkamāmi na nisīdāmi na
 nipajjāmi yāva ṭhitova taṁ bhayabheravaṁ paṭivinemi. Tassa mayhaṁ
 brāhmaṇa nisinnassa taṁ bhayabheravaṁ āgacchati. So kho ahaṁ
 brāhmaṇa neva tāva nipajjāmi na tiṭṭhāmi na caṅkamāmi yāva
 nisinnova taṁ bhayabheravaṁ paṭivinemi. Tassa mayhaṁ brāhmaṇa
 nipannassa taṁ bhayabheravaṁ āgacchati. So kho ahaṁ brāhmaṇa
 neva tāva nisīdāmi na tiṭṭhāmi na caṅkamāmi yāva nipannova
 taṁ bhayabheravaṁ paṭivinemi.
      [46] Santi kho pana brāhmaṇa eke samaṇabrāhmaṇā
 rattiṁyeva samānaṁ divāti sañjānanti divāyeva samānaṁ rattīti
 sañjānanti idamahaṁ tesaṁ samaṇabrāhmaṇānaṁ sammohavihārasmiṁ
 vadāmi. Ahaṁ kho pana brāhmaṇa rattiṁyeva samānaṁ rattīti
 sañjānāmi divāyeva samānaṁ divāti sañjānāmi. Yaṁ kho taṁ
 brāhmaṇa sammā vadamāno vadeyya asammohadhammo satto loke
 uppanno bahujanahitāya bahujanasukhāya lokānukampakāya 1- atthāya
 hitāya sukhāya devamanussānanti. Mameva taṁ sammā vadamāno vadeyya
 asammohadhammo satto loke uppanno bahujanahitāya bahujanasukhāya
 lokānukampakāya 2- atthāya hitāya sukhāya devamanussānanti.

  *  *  *  *  *  *
  Footnote:1-2 Ma. lokānukampāya.
-------------------------------------------------
[page 038]
      [47] Āraddhaṁ kho pana me brāhmaṇa viriyaṁ 1- ahosi asallīnaṁ
 upaṭṭhitā sati appammuṭṭhā 2- passaddho kāyo asāraddho samāhitaṁ
 cittaṁ ekaggaṁ. So kho ahaṁ brāhmaṇa vivicceva kāmehi
 vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ
 jhānaṁ upasampajja vihāsiṁ vitakkavicārānaṁ vūpasamā ajjhattaṁ
 sampasādanaṁ cetaso ekodibhāvaṁ avitakkaṁ < PTS. M I , 22 >avicāraṁ samādhijaṁ pītisukhaṁ
 dutiyaṁ jhānaṁ upasampajja vihāsiṁ pītiyā ca virāgā upekkhako ca
 vihāsiṁ sato ca sampajāno sukhañca kāyena paṭisaṁvedesiṁ yantaṁ
 ariyā ācikkhanti upekkhako satimā sukhavihārīti tatiyaṁ jhānaṁ
 upasampajja vihāsiṁ sukhassa ca pahānā dukkhassa ca pahānā
 pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ
 catutthaṁ jhānaṁ upasampajja vihāsiṁ.
      [48] So evaṁ samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte 3-
 pubbenivāsānussatiñāṇāya cittaṁ abhininnāmesiṁ. So anekavihitaṁ
 pubbenivāsaṁ anussarāmi seyyathīdaṁ ekampi jātiṁ dvepi jātiyo
 tissopi jātiyo catassopi jātiyo pañcapi jātiyo dasapi jātiyo
 vīsampi jātiyo tiṁsampi jātiyo cattāḷīsampi jātiyo paññāsampi
 jātiyo jātisatampi jātisahassampi jātisatasahassampi anekepi

  *  *  *  *  *  *
  Footnote:1 Ma. vīriyaṁ. 2 Sī. Ma. asammuṭṭhā. 3 Sī. ānejjappatte.
-------------------------------------------------
[page 039]
 Saṁvaṭṭakappe anekepi vivaṭṭakappe anekepi saṁvaṭṭavivaṭṭakappe
 amutrāsiṁ evaṁnāmo evaṁgotto evaṁvaṇṇo evamāhāro evaṁ
 sukhadukkhapaṭisaṁvedī evamāyupariyanto so tato cuto amutra udapādiṁ
 tatrāpāsiṁ evaṁnāmo evaṁgotto evaṁvaṇṇo evamāhāro evaṁ
 sukhadukkhapaṭisaṁvedī evamāyupariyanto so tato cuto idhūpapannoti.
 Iti sākāraṁ sauddesaṁ anekavihitaṁ pubbenivāsaṁ anussarāmi. Ayaṁ
 kho me brāhmaṇa rattiyā paṭhame yāme paṭhamā vijjā adhigatā
 avijjā vihatā vijjā uppannā tamo vihato āloko uppanno
 yathātaṁ appamattassa ātāpino pahitattassa viharato.
      [49] So evaṁ samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte sattānaṁ
 cutūpapātañāṇāya cittaṁ abhininnāmesiṁ. So dibbena cakkhunā
 visuddhena atikkantamānusakena satte passāmi cavamāne upapajjamāne
 hīne paṇīte suvaṇṇe dubbaṇṇe sugate duggate yathākammūpage
 satte pajānāmi ime vata bhonto sattā kāyaduccaritena
 samannāgatā vacīduccaritena samannāgatā manoduccaritena samannāgatā
 ariyānaṁ upavādakā micchādiṭṭhikā micchādiṭṭhikammasamādānā te
 kāyassa bhedā parammaraṇā apāyaṁ duggatiṁ vinipātaṁ nirayaṁ upapannā
 ime vā pana bhonto sattā kāyasucaritena < PTS. M I , 23 >samannāgatā vacīsucaritena
 samannāgatā manosucaritena samannāgatā ariyānaṁ anupavādakā sammādiṭṭhikā
-------------------------------------------------
[page 040]
 Sammādiṭṭhikammasamādānā te kāyassa bhedā parammaraṇā
 sugatiṁ saggaṁ lokaṁ upapannāti. Iti dibbena cakkhunā visuddhena
 atikkantamānusakena satte passāmi cavamāne upapajjamāne hīne
 paṇīte suvaṇṇe dubbaṇṇe sugate duggate yathākammūpage satte
 pajānāmi. Ayaṁ kho me brāhmaṇa rattiyā majjhime yāme
 dutiyā vijjā adhigatā avijjā vihatā vijjā uppannā tamo
 vihato āloko uppanno yathātaṁ appamattassa ātāpino
 pahitattassa viharato.
      [50] So evaṁ samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte āsavānaṁ
 khayañāṇāya cittaṁ abhininnāmesiṁ. So idaṁ dukkhanti yathābhūtaṁ
 abbhaññāsiṁ ayaṁ dukkhasamudayoti yathābhūtaṁ abbhaññāsiṁ ayaṁ
 dukkhanirodhoti yathābhūtaṁ abbhaññāsiṁ ayaṁ dukkhanirodhagāminī paṭipadāti
 yathābhūtaṁ abbhaññāsiṁ ime āsavāti yathābhūtaṁ abbhaññāsiṁ ayaṁ
 āsavasamudayoti yathābhūtaṁ abbhaññāsiṁ ayaṁ āsavanirodhoti
 yathābhūtaṁ abbhaññāsiṁ ayaṁ āsavanirodhagāminī paṭipadāti yathābhūtaṁ
 abbhaññāsiṁ. Tassa me evaṁ jānato evaṁ passato kāmāsavāpi
 cittaṁ vimuccittha bhavāsavāpi cittaṁ vimuccittha avijjāsavāpi cittaṁ
 vimuccittha vimuttasmiṁ vimuttamiti ñāṇaṁ ahosi khīṇā jāti
 vusitaṁ brahmacariyaṁ kataṁ karaṇīyaṁ nāparaṁ itthattāyāti abbhaññāsiṁ.
-------------------------------------------------
[page 041]
 Ayaṁ kho me brāhmaṇa rattiyā pacchime yāme tatiyā vijjā
 adhigatā avijjā vihatā vijjā uppannā tamo vihato āloko
 uppanno yathātaṁ appamattassa ātāpino pahitattassa viharato.
      [51] Siyā kho pana te brāhmaṇa evamassa ajjāpi nūna
 samaṇo gotamo avītarāgo avītadoso avītamoho tasmā araññavanapatthāni
 pantāni senāsanāni paṭisevatīti. Na kho panetaṁ
 brāhmaṇa evaṁ daṭṭhabbaṁ. Dve kho ahaṁ brāhmaṇa atthavase
 sampassamāno araññavanapatthāni pantāni senāsanāni paṭisevāmi
 attano ca diṭṭhadhammasukhavihāraṁ sampassamāno pacchimañca janataṁ
 anukampamānoti.
      [52] Anukampitarūpā vatāyaṁ bhotā gotamena pacchimā janatā
 yathātaṁ arahatā sammāsambuddhena. Abhikkantaṁ bho gotama abhikkantaṁ
 bho gotama seyyathāpi bho gotama nikkujjitaṁ vā ukkujjeyya
 paṭicchannaṁ vā vivareyya mūḷhassa vā maggaṁ ācikkheyya andhakāre
 vā telapajjotaṁ dhāreyya cakkhumanto rūpāni dakkhantīti 1- evameva 2-
 bhotā gotamena anekapariyāyena dhammo pakāsito. Esāhaṁ
 bhavantaṁ gotamaṁ saraṇaṁ gacchāmi dhammañca bhikkhusaṅghañca upāsakaṁ
 maṁ bhavaṁ gotamo dhāretu ajjatagge pāṇupetaṁ saraṇaṅgatanti 3-.
               Bhayabheravasuttantaṁ 4- niṭṭhitaṁ catutthaṁ.

  *  *  *  *  *  *
  Footnote:1 Sī. dakkhintīti. 2 Ma. evamevaṁ. 3 Yu. saraṇagatantīti. 4 Ma. bhayabheravasuttaṁ.
-------------------------------------------------
[page 042]
                        Anaṅgaṇasuttaṁ
      [53] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho āyasmā sārīputto
 bhikkhū āmantesi āvuso bhikkhavoti. Āvusoti kho te bhikkhū
 āyasmato sārīputtassa paccassosuṁ.
     [54] Āyasmā sārīputto etadavoca cattārome āvuso
 puggalā santo saṁvijjamānā lokasmiṁ. Katame cattāro.
 Idhāvuso ekacco puggalo saṅgaṇova 1- samāno atthi me ajjhattaṁ
 aṅgaṇanti yathābhūtaṁ nappajānāti. Idha panāvuso ekacco puggalo
 saṅgaṇova samāno atthi me ajjhattaṁ aṅgaṇanti yathābhūtaṁ
 pajānāti. Idhāvuso ekacco puggalo anaṅgaṇova samāno
 natthi me ajjhattaṁ aṅgaṇanti yathābhūtaṁ nappajānāti. Idha
 panāvuso ekacco puggalo anaṅgaṇova samāno natthi me
 ajjhattaṁ aṅgaṇanti yathābhūtaṁ pajānāti. Tatrāvuso yvāyaṁ
 puggalo saṅgaṇova samāno atthi me ajjhattaṁ aṅgaṇanti
 yathābhūtaṁ nappajānāti ayaṁ imesaṁ dvinnaṁ puggalānaṁ saṅgaṇānaṁyeva 2-
 sataṁ hīnapuriso akkhāyati. Tatrāvuso yvāyaṁ puggalo saṅgaṇova
 samāno atthi me ajjhattaṁ aṅgaṇanti yathābhūtaṁ pajānāti
 ayaṁ imesaṁ dvinnaṁ puggalānaṁ saṅgaṇānaṁyeva sataṁ seṭṭhapuriso

  *  *  *  *  *  *
  Footnote:1 Ma. sāṅgaṇova. 2 sāṅgaṇānaṁyeva. itoparaṁ īdisameva.
-------------------------------------------------
[page 043]
 Akkhāyati. Tatrāvuso yvāyaṁ puggalo anaṅgaṇova < PTS. M I , 25 >samāno
 natthi me ajjhattaṁ aṅgaṇanti yathābhūtaṁ nappajānāti ayaṁ imesaṁ
 dvinnaṁ puggalānaṁ anaṅgaṇānaṁyeva sataṁ hīnapuriso akkhāyati.
 Tatrāvuso yvāyaṁ puggalo anaṅgaṇova samāno natthi me ajjhattaṁ
 aṅgaṇanti yathābhūtaṁ pajānāti ayaṁ imesaṁ dvinnaṁ puggalānaṁ
 anaṅgaṇānaṁyeva sataṁ seṭṭhapuriso akkhāyatīti.
      [55] Evaṁ vutte āyasmā mahāmoggallāno āyasmantaṁ
 sārīputtaṁ etadavoca ko nu kho āvuso sārīputta hetu ko
 paccayo yenimesaṁ dvinnaṁ puggalānaṁ saṅgaṇānaṁyeva sataṁ eko
 hīnapuriso akkhāyati eko seṭṭhapuriso akkhāyati ko panāvuso
 sārīputta hetu ko paccayo yenimesaṁ dvinnaṁ puggalānaṁ anaṅgaṇānaṁyeva
 sataṁ eko hīnapuriso akkhāyati eko seṭṭhapuriso akkhāyatīti.
 Tatrāvuso yvāyaṁ puggalo saṅgaṇova samāno atthi me ajjhattaṁ
 aṅgaṇanti yathābhūtaṁ nappajānāti tassetaṁ pāṭikaṅkhaṁ na chandaṁ
 janessati na vāyamissati na viriyaṁ ārabhissati tassa aṅgaṇassa
 pahānāya. So sarāgo sadoso samoho saṅgaṇo saṅkiliṭṭhacitto
 kālaṁ karissati. Seyyathāpi āvuso kaṁsapāti ābhatā
 āpaṇā vā kammārakulā vā rajena ca malena ca pariyonaddhā
 tamenaṁ sāmikā na ceva paribhuñjeyyuṁ na ca pariyodapeyyuṁ 1- rajāpathe
 ca naṁ nikkhipeyyuṁ evañhi sā āvuso kaṁsapāti aparena samayena

  *  *  *  *  *  *
  Footnote:1 pariyodāpeyyuntipi pāṭho.
-------------------------------------------------
[page 044]
 Saṅkiliṭṭhatarā assa malaggahitāti. Evamāvusoti. Evameva kho
 āvuso yvāyaṁ puggalo saṅgaṇova samāno atthi me ajjhattaṁ
 aṅgaṇanti yathābhūtaṁ nappajānāti tassetaṁ pāṭikaṅkhaṁ na chandaṁ
 janessati na vāyamissati na viriyaṁ ārabhissati tassa aṅgaṇassa
 pahānāya. So sarāgo sadoso samoho saṅgaṇo saṅkiliṭṭhacitto
 kālaṁ karissati. Tatrāvuso yvāyaṁ puggalo saṅgaṇova samāno
 atthi me ajjhattaṁ aṅgaṇanti yathābhūtaṁ pajānāti tassetaṁ pāṭikaṅkhaṁ
 chandaṁ janessati vāyamissati viriyaṁ ārabhissati tassa aṅgaṇassa
 pahānāya. So arāgo adoso amoho anaṅgaṇo asaṅkiliṭṭhacitto
 kālaṁ karissati. Seyyathāpi āvuso kaṁsapāti ābhatā
 āpaṇā vā kammārakulā vā rajena ca malena ca pariyonaddhā
 tamenaṁ sāmikā paribhuñjeyyuṁ ceva pariyodapeyyuṁ ca na ca naṁ
 rajāpathe nikkhipeyyuṁ < PTS. M I , 26 >evañhi sā āvuso kaṁsapāti aparena
 samayena parisuddhā 1- assa pariyodātāti. Evamāvusoti. Evameva
 kho āvuso yvāyaṁ puggalo saṅgaṇova samāno atthi me ajjhattaṁ
 aṅgaṇanti yathābhūtaṁ pajānāti tassetaṁ pāṭikaṅkhaṁ chandaṁ janessati
 vāyamissati viriyaṁ ārabhissati tassa aṅgaṇassa pahānāya. So
 arāgo adoso amoho anaṅgaṇo asaṅkiliṭṭhacitto kālaṁ
 karissati. Tatrāvuso yvāyaṁ puggalo anaṅgaṇova samāno
 natthi me ajjhattaṁ aṅgaṇanti yathābhūtaṁ nappajānāti tassetaṁ

  *  *  *  *  *  *
  Footnote:1 Ma. parisuddhatarā.
-------------------------------------------------
[page 045]
 Pāṭikaṅkhaṁ subhanimittaṁ manasikarissati tassa subhanimittassa manasikārā
 rāgo cittaṁ anuddhaṁsessati. So sarāgo sadoso samoho
 saṅgaṇo saṅkiliṭṭhacitto kālaṁ karissati. Seyyathāpi āvuso
 kaṁsapāti ābhatā āpaṇā vā kammārakulā vā parisuddhā pariyodātā
 tamenaṁ sāmikā na ceva paribhuñjeyyuṁ na ca pariyodapeyyuṁ rajāpathe
 ca naṁ nikkhipeyyuṁ evañhi sā āvuso kaṁsapāti aparena samayena
 saṅkiliṭṭhā 1- assa malaggahitāti. Evamāvusoti. Evameva kho
 āvuso yvāyaṁ puggalo anaṅgaṇova samāno natthi me ajjhattaṁ
 aṅgaṇanti yathābhūtaṁ nappajānāti tassetaṁ pāṭikaṅkhaṁ subhanimittaṁ
 manasikarissati tassa subhanimittassa manasikārā rāgo cittaṁ anuddhaṁsessati.
 So sarāgo sadoso samoho saṅgaṇo saṅkiliṭṭhacitto
 kālaṁ karissati. Tatrāvuso yvāyaṁ puggalo anaṅgaṇova samāno
 natthi me ajjhattaṁ aṅgaṇanti yathābhūtaṁ pajānāti tassetaṁ
 pāṭikaṅkhaṁ subhanimittaṁ manasikarissati tassa subhanimittassa manasikārā
 rāgo cittaṁ nānuddhaṁsessati. So arāgo adoso amoho
 anaṅgaṇo asaṅkiliṭṭhacitto kālaṁ karissati. Seyyathāpi āvuso
 kaṁsapāti ābhatā āpaṇā vā kammārakulā vā parisuddhā pariyodātā
 tamenaṁ sāmikā paribhuñjeyyuṁ ceva pariyodapeyyuṁ ca na ca naṁ
 rajāpathe nikkhipeyyuṁ evañhi sā āvuso kaṁsapāti aparena
 samayena parisuddhatarā assa pariyodātāti. Evamāvusoti.

  *  *  *  *  *  *
  Footnote:1 Ma. saṅkiliṭṭhatarā.
-------------------------------------------------
[page 046]
 Evameva kho āvuso yvāyaṁ puggalo anaṅgaṇova samāno natthi
 me ajjhattaṁ aṅgaṇanti yathābhūtaṁ pajānāti tassetaṁ pāṭikaṅkhaṁ
 subhanimittaṁ na manasikarissati tassa subhanimittassa amanasikārā
 rāgo cittaṁ nānuddhaṁsessati. So arāgo adoso amoho
 anaṅgaṇo asaṅkiliṭṭhacitto kālaṁ karissati. Ayaṁ kho āvuso
 moggallāna hetu ayaṁ paccayo yenimesaṁ dvinnaṁ puggalānaṁ
 saṅgaṇānaṁyeva sataṁ eko hīnapuriso akkhāyati eko seṭṭhapuriso
 akkhāyati ayaṁ kho panāvuso moggallāna hetu ayaṁ paccayo
 yenimesaṁ dvinnaṁ puggalānaṁ anaṅgaṇānaṁyeva sataṁ eko hīnapuriso
 akkhāyati eko seṭṭhapuriso akkhāyatīti.
      [56] Aṅgaṇaṁ aṅgaṇanti āvuso vuccati kissa nu kho
 etaṁ āvuso adhivacanaṁ yadidaṁ aṅgaṇanti. Pāpakānaṁ [1]- etaṁ āvuso
 akusalānaṁ icchāvacarānaṁ adhivacanaṁ yadidaṁ aṅgaṇanti.
      [57] Ṭhānaṁ kho panetaṁ āvuso vijjati yaṁ idhekaccassa
 bhikkhuno evaṁ icchā uppajjeyya āpattiñca vata āpanno
 assaṁ na ca maṁ bhikkhū jāneyyuṁ āpattiṁ āpannoti. Ṭhānaṁ
 kho panetaṁ āvuso vijjati yantaṁ bhikkhuṁ bhikkhū jāneyyuṁ āpattiṁ
 āpannoti. Jānanti maṁ bhikkhū āpattiṁ āpannoti iti so
 kupito hoti appatīto. Yo ceva kho āvuso kopo yo ca
 appaccayo ubhayametaṁ aṅgaṇaṁ.

  *  *  *  *  *  *
  Footnote:1 Ma. kho.
-------------------------------------------------
[page 047]
     [58] Ṭhānaṁ kho panetaṁ āvuso vijjati yaṁ idhekaccassa
 bhikkhuno evaṁ icchā uppajjeyya āpattiñca vata āpanno
 assaṁ anuraho maṁ bhikkhū codeyyuṁ no saṅghamajjheti. Ṭhānaṁ kho
 panetaṁ āvuso vijjati yantaṁ bhikkhuṁ bhikkhū saṅghamajjhe codeyyuṁ
 no anuraho. Saṅghamajjhe maṁ bhikkhū codenti no anurahoti iti
 so kupito hoti appatīto. Yo ceva kho āvuso kopo yo
 ca appaccayo ubhayametaṁ aṅgaṇaṁ.
      [59] Ṭhānaṁ kho panetaṁ āvuso vijjati yaṁ idhekaccassa
 bhikkhuno evaṁ icchā uppajjeyya āpattiñca vata āpanno
 assaṁ sappaṭipuggalo maṁ codeyya no appaṭipuggaloti. Ṭhānaṁ
 kho panetaṁ āvuso vijjati yantaṁ bhikkhuṁ appaṭipuggalo codeyya
 no sappaṭipuggalo. Appaṭipuggalo maṁ codeti no sappaṭipuggaloti
 iti so kupito hoti appatīto. Yo ceva kho
 āvuso kopo yo ca appaccayo ubhayametaṁ aṅgaṇaṁ.
      [60] Ṭhānaṁ kho panetaṁ āvuso vijjati yaṁ idhekaccassa
 bhikkhuno evaṁ icchā uppajjeyya aho vata mameva satthā
 paṭipucchitvā paṭipucchitvā bhikkhūnaṁ dhammaṁ deseyya na aññaṁ bhikkhuṁ
 satthā paṭipucchitvā paṭipucchitvā bhikkhūnaṁ dhammaṁ deseyyāti.
 Ṭhānaṁ kho panetaṁ āvuso vijjati yaṁ aññaṁ bhikkhuṁ satthā
 paṭipucchitvā paṭipucchitvā bhikkhūnaṁ dhammaṁ deseyya na taṁ < PTS. M I , 28 >bhikkhuṁ
-------------------------------------------------
[page 048]
 Satthā paṭipucchitvā paṭipucchitvā bhikkhūnaṁ dhammaṁ deseyya.
 Aññaṁ bhikkhuṁ satthā paṭipucchitvā paṭipucchitvā bhikkhūnaṁ dhammaṁ
 deseti na maṁ satthā paṭipucchitvā paṭipucchitvā bhikkhūnaṁ dhammaṁ
 desetīti iti so kupito hoti appatīto. Yo ceva kho āvuso
 kopo yo ca appaccayo ubhayametaṁ aṅgaṇaṁ.
      [61] Ṭhānaṁ kho panetaṁ āvuso vijjati yaṁ idhekaccassa
 bhikkhuno evaṁ icchā uppajjeyya aho vata mameva bhikkhū
 purakkhatvā purakkhatvā gāmaṁ bhattāya paviseyyuṁ na aññaṁ bhikkhuṁ
 bhikkhū purakkhatvā purakkhatvā gāmaṁ bhattāya paviseyyunti. Ṭhānaṁ
 kho panetaṁ āvuso vijjati yaṁ aññaṁ bhikkhuṁ bhikkhū purakkhatvā
 purakkhatvā gāmaṁ bhattāya paviseyyuṁ na taṁ bhikkhuṁ bhikkhū purakkhatvā
 purakkhatvā gāmaṁ bhattāya paviseyyuṁ. Aññaṁ bhikkhuṁ bhikkhū
 purakkhatvā purakkhatvā gāmaṁ bhattāya pavisanti na maṁ bhikkhū
 purakkhatvā purakkhatvā gāmaṁ bhattāya pavisantīti iti so kupito
 hoti appatīto. Yo ceva kho āvuso kopo yo ca appaccayo
 ubhayametaṁ aṅgaṇaṁ.
      [62] Ṭhānaṁ kho panetaṁ āvuso vijjati yaṁ idhekaccassa
 bhikkhuno evaṁ icchā uppajjeyya aho vata ahameva labheyyaṁ
 bhattagge aggāsanaṁ aggodakaṁ aggapiṇḍaṁ na añño bhikkhu
 labheyya bhattagge aggāsanaṁ aggodakaṁ aggapiṇḍanti. Ṭhānaṁ
-------------------------------------------------
[page 049]
 Kho panetaṁ āvuso vijjati yaṁ añño bhikkhu labheyya bhattagge
 aggāsanaṁ aggodakaṁ aggapiṇḍaṁ na so bhikkhu labheyya bhattagge
 aggāsanaṁ aggodakaṁ aggapiṇḍaṁ. Añño bhikkhu labhati bhattagge
 aggāsanaṁ aggodakaṁ aggapiṇḍaṁ nāhaṁ labhāmi bhattagge aggāsanaṁ
 aggodakaṁ aggapiṇḍanti iti so kupito hoti appatīto. Yo
 ceva kho āvuso kopo yo ca appaccayo ubhayametaṁ aṅgaṇaṁ.
      [63] Ṭhānaṁ kho panetaṁ āvuso vijjati yaṁ idhekaccassa
 bhikkhuno evaṁ icchā uppajjeyya aho vata ahameva bhattagge
 bhuttāvī anumodeyyaṁ na añño bhikkhu bhattagge bhuttāvī anumodeyyāti.
 Ṭhānaṁ kho panetaṁ āvuso vijjati yaṁ añño bhikkhu
 bhattagge bhuttāvī anumodeyya na so bhikkhu bhattagge bhuttāvī
 anumodeyya. Añño bhikkhu bhattagge bhuttāvī anumodati nāhaṁ
 bhattagge bhuttāvī anumodāmīti iti so kupito hoti appatīto.
 Yo ceva kho āvuso kopo yo ca appaccayo ubhayametaṁ aṅgaṇaṁ.
      [64] Ṭhānaṁ kho panetaṁ āvuso vijjati yaṁ idhekaccassa
 bhikkhuno evaṁ icchā uppajjeyya aho vata ahameva ārāmagatānaṁ
 bhikkhūnaṁ dhammaṁ deseyyaṁ na añño bhikkhu ārāmagatānaṁ bhikkhūnaṁ
 dhammaṁ deseyyāti. Ṭhānaṁ kho panetaṁ āvuso vijjati yaṁ añño
 bhikkhu ārāmagatānaṁ bhikkhūnaṁ dhammaṁ deseyya na so bhikkhu < PTS. M I , 29 >ārāmagatānaṁ
 bhikkhūnaṁ dhammaṁ deseyya. Añño bhikkhu ārāmagatānaṁ bhikkhūnaṁ
-------------------------------------------------
[page 050]
 Dhammaṁ deseti nāhaṁ ārāmagatānaṁ bhikkhūnaṁ dhammaṁ desemīti iti
 so kupito hoti appatīto. Yo ceva kho āvuso kopo yo
 ca appaccayo ubhayametaṁ aṅgaṇaṁ.
      [65] Ṭhānaṁ kho panetaṁ āvuso vijjati yaṁ idhekaccassa
 bhikkhuno evaṁ icchā uppajjeyya aho vata ahameva ārāmagatānaṁ
 bhikkhunīnaṁ dhammaṁ deseyyaṁ .pe. Upāsakānaṁ dhammaṁ deseyyaṁ .pe.
 Upāsikānaṁ dhammaṁ deseyyaṁ na añño bhikkhu ārāmagatānaṁ
 upāsikānaṁ dhammaṁ deseyyāti. Ṭhānaṁ kho panetaṁ āvuso vijjati
 yaṁ añño bhikkhu ārāmagatānaṁ upāsikānaṁ dhammaṁ deseyya na
 so bhikkhu ārāmagatānaṁ upāsikānaṁ dhammaṁ deseyya. Añño
 bhikkhu ārāmagatānaṁ upāsikānaṁ dhammaṁ deseti nāhaṁ ārāmagatānaṁ
 upāsikānaṁ dhammaṁ desemīti iti so kupito hoti appatīto. Yo
 ceva kho āvuso kopo yo ca appaccayo ubhayametaṁ aṅgaṇaṁ.
      [66] Ṭhānaṁ kho panetaṁ āvuso vijjati yaṁ idhekaccassa
 bhikkhuno evaṁ icchā uppajjeyya aho vata mameva bhikkhū sakkareyyuṁ
 garukareyyuṁ 1- māneyyuṁ pūjeyyuṁ na aññaṁ bhikkhuṁ bhikkhū sakkareyyuṁ
 garukareyyuṁ māneyyuṁ pūjeyyunti. Ṭhānaṁ kho panetaṁ āvuso
 vijjati yaṁ aññaṁ bhikkhuṁ bhikkhū sakkareyyuṁ garukareyyuṁ māneyyuṁ
 pūjeyyuṁ na taṁ bhikkhuṁ bhikkhū sakkareyyuṁ garukareyyuṁ māneyyuṁ
 pūjeyyuṁ. Aññaṁ bhikkhuṁ bhikkhū sakkaronti garukaronti mānenti

  *  *  *  *  *  *
  Footnote:1 Ma. garuṁ kareyyuṁ.
-------------------------------------------------
[page 051]
 Pūjenti na maṁ bhikkhū sakkaronti garukaronti mānenti pūjentīti
 iti so kupito hoti appatīto. Yo ceva kho āvuso kopo
 yo ca appaccayo ubhayametaṁ aṅgaṇaṁ.
      [67] Ṭhānaṁ kho panetaṁ āvuso vijjati yaṁ idhekaccassa
 bhikkhuno evaṁ icchā uppajjeyya aho vata mameva bhikkhuniyo .pe.
 Upāsakā .pe. Upāsikāyo sakkareyyuṁ garukareyyuṁ māneyyuṁ
 pūjeyyuṁ na aññaṁ bhikkhuṁ upāsikāyo sakkareyyuṁ garukareyyuṁ
 māneyyuṁ pūjeyyunti. Ṭhānaṁ kho panetaṁ āvuso vijjati yaṁ
 aññaṁ bhikkhuṁ upāsikāyo sakkareyyuṁ garukareyyuṁ māneyyuṁ pūjeyyuṁ
 na taṁ bhikkhuṁ upāsikāyo sakkareyyuṁ garukareyyuṁ māneyyuṁ pūjeyyuṁ.
 Aññaṁ bhikkhuṁ upāsikāyo sakkaronti garukaronti mānenti pūjenti
 na maṁ upāsikāyo sakkaronti garukaronti mānenti pūjentīti iti
 so kupito hoti appatīto. Yo ceva kho āvuso kopo yo
 ca appaccayo ubhayametaṁ aṅgaṇaṁ.
      [68] Ṭhānaṁ kho panetaṁ āvuso vijjati yaṁ idhekaccassa
 bhikkhuno evaṁ icchā uppajjeyya aho vata ahameva lābhī
 assaṁ paṇītānaṁ cīvarānaṁ na añño bhikkhu lābhī assa paṇītānaṁ
 cīvarānanti. Ṭhānaṁ kho panetaṁ āvuso vijjati yaṁ añño
 bhikkhu lābhī assa paṇītānaṁ cīvarānaṁ na so bhikkhu lābhī assa
 paṇītānaṁ cīvarānaṁ. < PTS. M I , 30 >Añño bhikkhu lābhī paṇītānaṁ cīvarānaṁ nāhaṁ
-------------------------------------------------
[page 052]
  Lābhī paṇītānaṁ cīvarānanti iti so kupito hoti appatīto. Yo
  ceva kho āvuso kopo yo ca appaccayo ubhayametaṁ aṅgaṇaṁ.
      [69] Ṭhānaṁ kho panetaṁ āvuso vijjati yaṁ idhekaccassa
 bhikkhuno evaṁ icchā uppajjeyya aho vata ahameva lābhī
 assaṁ paṇītānaṁ piṇḍapātānaṁ .pe. Paṇītānaṁ senāsanānaṁ .pe.
 Paṇītānaṁ gilānapaccayabhesajjaparikkhārānaṁ na añño bhikkhu lābhī
 assa paṇītānaṁ gilānapaccayabhesajjaparikkhārānanti. Ṭhānaṁ kho
 panetaṁ āvuso vijjati yaṁ añño bhikkhu lābhī assa paṇītānaṁ
 gilānapaccayabhesajjaparikkhārānaṁ na so bhikkhu lābhī assa paṇītānaṁ
 gilānapaccayabhesajjaparikkhārānaṁ. Añño bhikkhu lābhī paṇītānaṁ
 gilānapaccayabhesajjaparikkhārānaṁ nāhaṁ lābhī paṇītānaṁ gilānapaccaya-
 bhesajjaparikkhārānanti iti so kupito hoti appatīto. Yo
 ceva kho āvuso kopo yo ca appaccayo ubhayametaṁ aṅgaṇaṁ.
 Imesaṁ kho etaṁ āvuso pāpakānaṁ akusalānaṁ icchāvacarānaṁ adhivacanaṁ
 yadidaṁ aṅgaṇanti.
      [70] Yassakassaci āvuso bhikkhuno ime pāpakā akusalā
 icchāvacarā appahīnā dissanti ceva suyyanti ca. Kiñcāpi
 so hoti āraññako 1- pantasenāsano piṇḍapātiko sapadānacārī
 paṁsukuliko lūkhacīvaradharo atha kho naṁ sabrahmacārī neva 2- sakkaronti
 na garukaronti na mānenti na pūjenti. Taṁ kissa hetu. Te hi

  *  *  *  *  *  *
  Footnote:1 Ma. āraññiko. 2 Ma. na ceva.
-------------------------------------------------
[page 053]
 Tassa āyasmato pāpakā akusalā icchāvacarā appahīnā dissanti
 ceva suyyanti ca. Seyyathāpi āvuso kaṁsapāti ābhatā āpaṇā
 vā kammārakulā vā parisuddhā pariyodātā. Tamenaṁ sāmikā
 ahikuṇapaṁ vā kukkurakuṇapaṁ vā manussakuṇapaṁ vā racayitvā aññissā
 kaṁsapātiyā paṭikujjitvā antarāpaṇaṁ paṭipajjeyyuṁ. Tamenaṁ jano
 disvā evaṁ vadeyya ambho kimevidaṁ hariyyati jaññaṁ jaññaṁ
 viyāti. Tamenaṁ uṭṭhahitvā apāpuritvā olokeyya tassa saha
 dassanena amanāpatā ca saṇṭhaheyya pāṭikkūlyatā ca saṇṭhaheyya
 jegucchatā ca saṇṭhaheyya jighacchitānampi na bhottukamyatā assa
 pageva suhitānaṁ evameva kho āvuso yassa kassaci bhikkhuno ime
 pāpakā akusalā icchāvacarā appahīnā dissanti ceva suyyanti
 ca. Kiñcāpi so hoti āraññako pantasenāsano piṇḍapātiko
 sapadānacārī paṁsukuliko lūkhacīvaradharo atha kho naṁ sabrahmacārī
 neva sakkaronti na garukaronti < PTS. M I , 31 >na mānenti na pūjenti. Taṁ
 kissa hetu. Te hi tassa āyasmato pāpakā akusalā icchāvacarā
 appahīnā dissanti ceva suyyanti ca.
      [71] Yassa kassaci āvuso bhikkhuno ime pāpakā akusalā
 icchāvacarā pahīnā dissanti ceva suyyanti ca. Kiñcāpi so
 hoti gāmantavihārī nemantaniko gahapaticīvaradharo atha kho naṁ
 sabrahmacārī sakkaronti garukaronti mānenti pūjenti. Taṁ kissa
-------------------------------------------------
[page 054]
 Hetu. Te hi tassa āyasmato pāpakā akusalā icchāvacarā
 pahīnā dissanti ceva suyyanti ca. Seyyathāpi āvuso kaṁsapāti
 ābhatā āpaṇā vā kammārakulā vā parisuddhā pariyodātā.
 Tamenaṁ sāmikā sālīnaṁ odanaṁ vicitakāḷakaṁ anekasūpaṁ anekabyañjanaṁ
 racayitvā aññissā kaṁsapātiyā paṭikujjitvā antarāpaṇaṁ paṭipajjeyyuṁ.
 Tamenaṁ jano disvā evaṁ vadeyya ambho kimevidaṁ
 hariyyati jaññaṁ jaññaṁ viyāti. Tamenaṁ uṭṭhahitvā apāpuritvā
 olokeyya tassa saha dassanena manāpatā ca saṇṭhaheyya
 appaṭikkūlyatā ca saṇṭhaheyya ajegucchatā ca saṇṭhaheyya suhitānampi
 bhottukamyatā assa pageva jighacchitānaṁ evameva kho
 āvuso yassa kassaci bhikkhuno ime pāpakā akusalā icchāvacarā
 pahīnā dissanti ceva suyyanti ca. Kiñcāpi so hoti gāmantavihārī
 nemantaniko gahapaticīvaradharo atha kho naṁ sabrahmacārī sakkaronti
 garukaronti mānenti pūjenti. Taṁ kissa hetu. Te hi tassa
 āyasmato pāpakā akusalā icchāvacarā pahīnā dissanti ceva
 suyyanti cāti.
      [72] Evaṁ vutte āyasmā mahāmoggallāno āyasmantaṁ
 sārīputtaṁ etadavoca upamā maṁ āvuso sārīputta paṭibhātīti.
 Paṭibhātu taṁ āvuso moggallānāti. Ekamidāhaṁ āvuso samayaṁ
 rājagahe viharāmi giribbaje. Atha khvāhaṁ āvuso pubbaṇhasamayaṁ
-------------------------------------------------
[page 055]
 Nivāsetvā pattacīvaramādāya rājagahaṁ piṇḍāya pāvisiṁ. Tena
 kho pana samayena samīti 1- yānakāraputto rathassa nemiṁ taccheti.
 Tamenaṁ paṇḍuputto ājīvako purāṇayānakāraputto paccupaṭṭhito
 hoti. Atha kho āvuso paṇḍuputtassa ājīvakassa purāṇayānakāraputtassa
 evaṁ cetaso parivitakko udapādi aho vatāyaṁ
 samīti yānakāraputto imissā nemiyā imañca vaṅkaṁ imañca jimhaṁ
 imañca dosaṁ taccheyya evāyaṁ nemi apagatavaṅkā apagatajimhā
 apagatadosā suddhā assa sāre patiṭṭhitāti. < PTS. M I , 32 >Yathā yathā kho
 āvuso paṇḍuputtassa ājīvakassa purāṇayānakāraputtassa cetaso
 parivitakko hoti tathā tathā samīti yānakāraputto tassā nemiyā
 tañca vaṅkaṁ tañca jimhaṁ tañca dosaṁ tacchati. Atha kho āvuso
 paṇḍuputto ājīvako purāṇayānakāraputto attamano attamanavācaṁ
 nicchāresi hadayā hadayaṁ maññe aññāya tacchatīti. Evameva
 kho āvuso ye te puggalā asaddhā jīvikatthā na saddhā
 agārasmā anagāriyaṁ pabbajitā saṭhā māyāvino keṭubhino uddhatā
 unnaḷā capalā mukharā vikiṇṇavācā indriyesu aguttadvārā
 bhojane amattaññuno jāgariyaṁ ananuyuttā sāmaññe anapekkhavanto
 sikkhāya na tibbagāravā bāhullikā sāthilikā okkamane pubbaṅgamā
 paviveke nikkhittadhurā kusītā hīnaviriyā muṭṭhassatī asampajānā

  *  *  *  *  *  *
  Footnote:1 Sī. sāmīti.
-------------------------------------------------
[page 056]
 Asamāhitā vibbhantacittā duppaññā elamūgā 1- tesaṁ āyasmā
 sārīputto iminā dhammapariyāyena hadayā hadayaṁ maññe aññāya
 tacchati. Ye pana te kulaputtā saddhā agārasmā anagāriyaṁ
 pabbajitā asaṭhā amāyāvino akeṭubhino anuddhatā anunnaḷā
 acapalā amukharā avikiṇṇavācā indriyesu guttadvārā bhojane
 mattaññuno jāgariyaṁ anuyuttā sāmaññe apekkhavanto sikkhāya
 tibbagāravā na bāhullikā na sāthilikā okkamane nikkhittadhurā
 paviveke pubbaṅgamā āraddhaviriyā pahitattā upaṭṭhitasatī sampajānā
 samāhitā ekaggacittā paññavanto anelamūgā te āyasmato
 sārīputtassa imaṁ dhammapariyāyaṁ sutvā pivanti maññe ghasanti
 maññe vacasā ceva manasā ca sādhu vata bho sabrahmacārī
 akusalā vuṭṭhāpetvā kusale patiṭṭhāpetīti. Seyyathāpi āvuso
 itthī vā puriso vā daharo yuvā maṇḍanakajātiko sīsanhāto 2-
 uppalamālaṁ vā vassikamālaṁ vā adhimuttakamālaṁ vā labhitvā ubhohi
 hatthehi paṭiggahetvā uttamaṅge sirasmiṁ patiṭṭhapeyya evameva kho
 āvuso ye te kulaputtā saddhā agārasmā anagāriyaṁ pabbajitā
 asaṭhā amāyāvino akeṭubhino anuddhatā anunnaḷā acapalā amukharā
 avikiṇṇavācā indriyesu guttadvārā bhojane mattaññuno
 jāgariyaṁ anuyuttā sāmaññe apekkhavanto sikkhāya tibbagāravā

  *  *  *  *  *  *
  Footnote:1 Ma. Yu. eḷamūgā. 2 Ma. Yu. sīsaṁ nahāto.
-------------------------------------------------
[page 057]
 Na bāhullikā na sāthilikā okkamane nikkhittadhurā paviveke
 pubbaṅgamā āraddhaviriyā pahitattā upaṭṭhitasatī sampajānā samāhitā
 ekaggacittā paññavanto anelamūgā te āyasmato sārīputtassa
 imaṁ dhammapariyāyaṁ sutvā pivanti maññe ghasanti maññe vacasā
 ceva manasā ca sādhu vata bho sabrahmacārī akusalā vuṭṭhāpetvā
 kusale patiṭṭhāpetīti.
      Itiha te ubho mahānāgā aññamaññassa subhāsitaṁ
 samanumodiṁsūti.
                  Anaṅgaṇasuttaṁ niṭṭhitaṁ pañcamaṁ.
                       ----------
-------------------------------------------------
[page 058]
                       Ākaṅkheyyasuttaṁ
      [73] < PTS. M I , 33 >Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
 Bhagavā etadavoca sampannasīlā bhikkhave viharatha sampannapātimokkhā
 pātimokkhasaṁvarasaṁvutā viharatha ācāragocarasampannā aṇumattesu
 vajjesu bhayadassāvī samādāya sikkhatha sikkhāpadesu.
      [74] Ākaṅkheyya ce bhikkhave bhikkhu sabrahmacārīnaṁ piyo ca
 assaṁ manāpo ca garu ca bhāvanīyo cāti sīlesvevassa paripūrakārī
 ajjhattañcetosamathamanuyutto anirākatajjhāno vipassanāya
 samannāgato brūhetā suññāgārānaṁ.
      [75] Ākaṅkheyya ce bhikkhave bhikkhu lābhī assaṁ
 cīvarapiṇḍapātasenāsanagilānapaccayabhesajjaparikkhārānanti sīlesvevassa
 paripūrakārī ajjhattañcetosamathamanuyutto anirākatajjhāno vipassanāya
 samannāgato brūhetā suññāgārānaṁ.
      [76] Ākaṅkheyya ce bhikkhave bhikkhu yesāhaṁ
 cīvarapiṇḍapātasenāsanagilānapaccayabhesajjaparikkhāraṁ paribhuñjāmi tesante kārā
 mahapphalā assu mahānisaṁsāti sīlesvevassa paripūrakārī
 ajjhattañcetosamathamanuyutto anirākatajjhāno vipassanāya samannāgato
 brūhetā suññāgārānaṁ.
-------------------------------------------------
[page 059]
      [77] Ākaṅkheyya ce bhikkhave bhikkhu ye me ñātisālohitā
 petā kālakatā pasannacittā anussaranti tesantaṁ mahapphalaṁ assa
 mahānisaṁsanti sīlesvevassa paripūrakārī ajjhattañcetosamathamanuyutto
 anirākatajjhāno vipassanāya samannāgato brūhetā suññāgārānaṁ.
      [78] Ākaṅkheyya ce bhikkhave bhikkhu aratiratisaho assaṁ na
 ca maṁ arati saheyya uppannaṁ aratiṁ abhibhuyya abhibhuyya vihareyyanti
 sīlesvevassa paripūrakārī .pe. Brūhetā suññāgārānaṁ.
      [79] Ākaṅkheyya ce bhikkhave bhikkhu bhayabheravasaho assaṁ na ca
 maṁ bhayabheravaṁ saheyya uppannaṁ bhayabheravaṁ abhibhuyya abhibhuyya vihareyyanti
 sīlesvevassa paripūrakārī .pe. Brūhetā suññāgārānaṁ.
      [80] Ākaṅkheyya ce bhikkhave bhikkhu catunnaṁ jhānānaṁ
 ābhicetasikānaṁ diṭṭhadhammasukhavihārānaṁ nikāmalābhī assaṁ akicchalābhī
 akasiralābhīti sīlesvevassa paripūrakārī .pe. Brūhetā suññāgārānaṁ.
      [81] Ākaṅkheyya ce bhikkhave bhikkhu ye te santā vimokkhā
 atikkamma rūpe āruppā te kāyena phusitvā vihareyyanti
 sīlesvevassa paripūrakārī .pe. Brūhetā suññāgārānaṁ.
      [82] < PTS. M I , 34 >Ākaṅkheyya ce bhikkhave bhikkhu tiṇṇaṁ saṁyojanānaṁ
 parikkhayā sotāpanno assaṁ avinipātadhammo niyato sambodhiparāyanoti
 sīlesvevassa paripūrakārī .pe. Brūhetā
 suññāgārānaṁ.
-------------------------------------------------
[page 060]
      [83] Ākaṅkheyya ce bhikkhave bhikkhu tiṇṇaṁ saṁyojanānaṁ
 parikkhayā rāgadosamohānaṁ tanuttā sakadāgāmī assaṁ sakideva imaṁ
 lokaṁ āgantvā dukkhassantaṁ kareyyanti sīlesvevassa paripūrakārī
 ajjhattañcetosamathamanuyutto anirākatajjhāno vipassanāya
 samannāgato brūhetā suññāgārānaṁ.
      [84] Ākaṅkheyya ce bhikkhave bhikkhu pañcannaṁ orambhāgiyānaṁ
 saṁyojanānaṁ parikkhayā opapātiko assaṁ tattha parinibbāyī anāvattidhammo
 tasmā lokāti sīlesvevassa paripūrakārī .pe. Brūhetā
 suññāgārānaṁ.
      [85] Ākaṅkheyya ce bhikkhave bhikkhu anekavihitaṁ iddhividhaṁ
 paccanubhaveyyaṁ ekopi hutvā bahudhā assaṁ bahudhāpi hutvā eko
 assaṁ āvibhāvaṁ tirobhāvaṁ tirokuḍḍaṁ tiropākāraṁ tiropabbataṁ
 asajjamāno gaccheyyaṁ seyyathāpi ākāse paṭhaviyāpi ummujjanimmujjaṁ
 kareyyaṁ seyyathāpi udake udakepi abhijjamāne 1- gaccheyyaṁ
 seyyathāpi paṭhaviyaṁ ākāsepi pallaṅkena kameyyaṁ seyyathāpi
 pakkhī sakuṇo imepi candimasuriye evaṁmahiddhike evaṁmahānubhāve
 pāṇinā parāmaseyyaṁ 2- parimajjeyyaṁ yāva brahmalokāpi kāyena
 vasaṁ vatteyyanti sīlesvevassa paripūrakārī .pe. Brūhetā
 suññāgārānaṁ.

  *  *  *  *  *  *
  Footnote:1 Sī. Ma. abhijjamāno. 2 Sī. Yu. parimaseyyaṁ.
-------------------------------------------------
[page 061]
      [86] Ākaṅkheyya ce bhikkhave bhikkhu dibbāya sotadhātuyā
 visuddhāya atikkantamānusikāya ubho sadde suṇeyyaṁ dibbe ca
 mānuse ca ye dūre santike cāti sīlesvevassa paripūrakārī .pe.
 Brūhetā suññāgārānaṁ.
      [87] Ākaṅkheyya ce bhikkhave bhikkhu parasattānaṁ parapuggalānaṁ
 cetasā ceto paricca jāneyyaṁ 1- sarāgaṁ vā cittaṁ sarāgaṁ
 cittanti pajāneyyaṁ vītarāgaṁ vā cittaṁ vītarāgaṁ cittanti
 pajāneyyaṁ sadosaṁ vā cittaṁ sadosaṁ cittanti pajāneyyaṁ
 vītadosaṁ vā cittaṁ vītadosaṁ cittanti pajāneyyaṁ samohaṁ vā
 cittaṁ samohaṁ cittanti pajāneyyaṁ vītamohaṁ vā cittaṁ vītamohaṁ
 cittanti pajāneyyaṁ saṅkhittaṁ vā cittaṁ saṅkhittaṁ cittanti
 pajāneyyaṁ vikkhittaṁ vā cittaṁ vikkhittaṁ cittanti pajāneyyaṁ
 mahaggataṁ vā cittaṁ mahaggataṁ cittanti pajāneyyaṁ amahaggataṁ
 vā cittaṁ amahaggataṁ cittanti pajāneyyaṁ sauttaraṁ vā cittaṁ
 sauttaraṁ cittanti pajāneyyaṁ anuttaraṁ vā cittaṁ anuttaraṁ
 cittanti pajāneyyaṁ samāhitaṁ vā cittaṁ samāhitaṁ < PTS. M I , 35 >cittanti
 pajāneyyaṁ asamāhitaṁ vā cittaṁ asamāhitaṁ cittanti pajāneyyaṁ
 vimuttaṁ vā cittaṁ vimuttaṁ cittanti pajāneyyaṁ avimuttaṁ vā cittaṁ
 avimuttaṁ cittanti pajāneyyanti sīlesvevassa paripūrakārī .pe.
 Brūhetā suññāgārānaṁ.

  *  *  *  *  *  *
  Footnote:1 Ma. Yu. pajāneyyaṁ.
-------------------------------------------------
[page 062]
      [88] Ākaṅkheyya ce bhikkhave bhikkhu anekavihitaṁ pubbenivāsaṁ
 anussareyyaṁ seyyathīdaṁ ekampi jātiṁ dvepi jātiyo tissopi
 jātiyo catassopi jātiyo pañcapi jātiyo dasapi jātiyo vīsampi
 jātiyo tiṁsampi jātiyo cattāḷīsampi jātiyo paññāsampi jātiyo
 jātisatampi jātisahassampi jātisatasahassampi anekepi saṁvaṭṭakappe
 anekepi vivaṭṭakappe anekepi saṁvaṭṭavivaṭṭakappe amutrāsiṁ
 evaṁnāmo evaṁgotto evaṁvaṇṇo evamāhāro evaṁ sukhadukkhapaṭisaṁvedī
 evaṁmāyupariyanto so tato cuto amutra udapādiṁ 1-
 tatrāpāsiṁ evaṁnāmo evaṁgotto evaṁvaṇṇo evamāhāro evaṁ
 sukhadukkhapaṭisaṁvedī evamāyupariyanto so tato cuto idhūpapannoti
 iti sākāraṁ sauddesaṁ anekavihitaṁ pubbenivāsaṁ anussareyyanti
 sīlesvevassa paripūrakārī .pe. Brūhetā suññāgārānaṁ.
      [89] Ākaṅkheyya ce bhikkhave bhikkhu dibbena cakkhunā visuddhena
 atikkantamānusakena satte passeyyaṁ cavamāne upapajjamāne hīne
 paṇīte suvaṇṇe dubbaṇṇe sugate duggate yathākammūpage satte
 pajāneyyaṁ ime vata bhonto sattā kāyaduccaritena samannāgatā
 vacīduccaritena samannāgatā manoduccaritena samannāgatā ariyānaṁ upavādakā
 micchādiṭṭhikā micchādiṭṭhikammasamādānā te kāyassa bhedā
 parammaraṇā apāyaṁ duggatiṁ vinipātaṁ nirayaṁ upapannā ime vā pana

  *  *  *  *  *  *
  Footnote:1 Sī. uppādiṁ.
-------------------------------------------------
[page 063]
 Bhonto sattā kāyasucaritena samannāgatā vacīsucaritena samannāgatā
 manosucaritena samannāgatā ariyānaṁ anupavādakā sammādiṭṭhikā
 sammādiṭṭhikammasamādānā te kāyassa bhedā parammaraṇā sugatiṁ saggaṁ lokaṁ
 upapannāti iti dibbena cakkhunā visuddhena atikkantamānusakena
 satte passeyyaṁ cavamāne upapajjamāne hīne paṇīte suvaṇṇe
 dubbaṇṇe sugate duggate yathākammūpage satte pajāneyyanti
 sīlesvevassaparipūrakārī ajjhattañcetosamathamanuyutto anirākatajjhāno
 vipassanāya samannāgato brūhetā suññāgārānaṁ.
      [90] Ākaṅkheyya ce bhikkhave bhikkhu āsavānaṁ khayā anāsavaṁ
 cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā
 upasampajja vihareyyanti sīlesvevassa paripūrakārī ajjhattañcetosamathamanuyutto
 anirākatajjhāno vipassanāya samannāgato brūhetā
 suññāgārānaṁ. Sampannasīlā bhikkhave viharatha sampannapātimokkhā
 pātimokkhasaṁvarasaṁvutā viharatha ācāragocarasampannā aṇumattesu
 vajjesu bhayadassāvī samādāya sikkhatha sikkhāpadesūti. Iti yantaṁ
 vuttaṁ idametaṁ paṭicca vuttanti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                 Ākaṅkheyyasuttaṁ niṭṭhitaṁ chaṭṭhaṁ.
                        --------
-------------------------------------------------
[page 064]
                        Vatthūpamasuttaṁ
      [91] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
      [92] Bhagavā etadavoca seyyathāpi bhikkhave vatthaṁ saṅkiliṭṭhaṁ
 malaggahitaṁ tamenaṁ rajako yasmiṁ yasmiṁ raṅgajāte upasaṁhareyya yadi
 nīlakāya yadi pītakāya yadi lohitakāya yadi mañjeṭṭhikāya durattavaṇṇamevassa
 aparisuddhavaṇṇamevassa. Taṁ kissa hetu.
 Aparisuddhattā bhikkhave vatthassa evameva kho bhikkhave citte
 saṅkiliṭṭhe duggati pāṭikaṅkhā. Seyyathāpi bhikkhave vatthaṁ parisuddhaṁ
 pariyodātaṁ tamenaṁ rajako yasmiṁ yasmiṁ raṅgajāte upasaṁhareyya
 yadi nīlakāya yadi pītakāya yadi lohitakāya yadi mañjeṭṭhikāya
 surattavaṇṇamevassa parisuddhavaṇṇamevassa. Taṁ kissa hetu.
 Parisuddhattā bhikkhave vatthassa evameva kho bhikkhave citte
 asaṅkiliṭṭhe sugati pāṭikaṅkhā.
      [93] Katame ca bhikkhave cittassa upakkilesā. Abhijjhāvisamalobho
 cittassa upakkileso byāpādo cittassa upakkileso
 kodho cittassa upakkileso upanāho cittassa upakkileso
 makkho cittassa upakkileso paḷāso cittassa upakkileso
-------------------------------------------------
[page 065]
 Issā cittassa upakkileso macchariyaṁ cittassa upakkileso
 māyā cittassa upakkileso sāṭheyyaṁ cittassa upakkileso
 thambho cittassa upakkileso sārambho cittassa upakkileso
 māno cittassa upakkileso atimāno cittassa upakkileso
 mado < PTS. M I , 37 >cittassa upakkileso pamādo cittassa upakkileso.
      [94] Sa kho so bhikkhave bhikkhu abhijjhāvisamalobho cittassa
 upakkilesoti iti viditvā abhijjhāvisamalobhaṁ cittassa upakkilesaṁ
 pajahati. Byāpādo cittassa upakkilesoti iti viditvā byāpādaṁ
 cittassa upakkilesaṁ pajahati. Kodho cittassa upakkilesoti iti
 viditvā kodhaṁ cittassa upakkilesaṁ pajahati. Upanāho cittassa
 upakkilesoti iti viditvā upanāhaṁ cittassa upakkilesaṁ pajahati.
 Makkho cittassa upakkilesoti iti viditvā makkhaṁ cittassa upakkilesaṁ
 pajahati. Paḷāso cittassa upakkilesoti iti viditvā paḷāsaṁ
 cittassa upakkilesaṁ pajahati. Issā cittassa upakkilesoti iti
 viditvā issaṁ cittassa upakkilesaṁ pajahati. Macchariyaṁ cittassa
 upakkilesoti iti viditvā macchariyaṁ cittassa upakkilesaṁ pajahati.
 Māyā cittassa upakkilesoti iti viditvā māyaṁ cittassa upakkilesaṁ
 pajahati. Sāṭheyyaṁ cittassa upakkilesoti iti viditvā sāṭheyyaṁ
 cittassa upakkilesaṁ pajahati. Thambho cittassa upakkilesoti iti
 viditvā thambhaṁ cittassa upakkilesaṁ pajahati. Sārambho cittassa
-------------------------------------------------
[page 066]
 Upakkilesoti iti viditvā sārambhaṁ cittassa upakkilesaṁ pajahati.
 Māno cittassa upakkilesoti iti viditvā mānaṁ cittassa upakkilesaṁ
 pajahati. Atimāno cittassa upakkilesoti iti viditvā atimānaṁ
 cittassa upakkilesaṁ pajahati. Mado cittassa upakkilesoti iti
 viditvā madaṁ cittassa upakkilesaṁ pajahati. Pamādo cittassa
 upakkilesoti iti viditvā pamādaṁ cittassa upakkilesaṁ pajahati.
      [95] Yato kho bhikkhave bhikkhuno abhijjhāvisamalobho cittassa
 upakkilesoti iti viditvā abhijjhāvisamalobho cittassa upakkileso
 pahīno hoti. Byāpādo cittassa upakkilesoti iti viditvā
 byāpādo cittassa upakkileso pahīno hoti. Kodho cittassa
 upakkilesoti iti viditvā kodho cittassa upakkileso pahīno
 hoti. Upanāho cittassa upakkilesoti iti viditvā upanāho
 cittassa upakkileso pahīno hoti. Makkho cittassa upakkilesoti
 iti viditvā makkho cittassa upakkileso pahīno hoti. Paḷāso
 cittassa upakkilesoti iti viditvā paḷāso cittassa upakkileso
 pahīno hoti. Issā cittassa upakkilesoti iti viditvā
 issā cittassa upakkileso pahīno hoti. Macchariyaṁ cittassa
 upakkilesoti iti viditvā macchariyaṁ cittassa upakkileso pahīno
 hoti. Māyā cittassa upakkilesoti iti viditvā māyā
 cittassa upakkileso pahīno hoti. Sāṭheyyaṁ cittassa
-------------------------------------------------
[page 067]
 Upakkilesoti iti viditvā sāṭheyyaṁ cittassa upakkileso pahīno
 hoti. Thambho cittassa upakkilesoti iti viditvā thambho
 cittassa upakkileso pahīno hoti. Sārambho cittassa upakkilesoti
 iti viditvā sārambho cittassa upakkileso pahīno
 hoti. Māno cittassa upakkilesoti iti viditvā māno
 cittassa upakkileso pahīno hoti. Atimāno cittassa upakkilesoti
 iti viditvā atimāno cittassa upakkileso pahīno
 hoti. Mado cittassa upakkilesoti iti viditvā mado cittassa
 upakkileso pahīno hoti. Pamādo cittassa upakkilesoti iti
 viditvā pamādo cittassa upakkileso pahīno hoti. So buddhe
 aveccappasādena samannāgato hoti itipi so bhagavā arahaṁ
 sammāsambuddho vijjācaraṇasampanno sugato lokavidū anuttaro
 purisadammasārathi satthā devamanussānaṁ buddho bhagavāti. Dhamme
 aveccappasādena samannāgato hoti svākkhāto bhagavatā dhammo
 sandiṭṭhiko akāliko ehipassiko opanayiko paccattaṁ veditabbo
 viññūhīti. Saṅghe aveccappasādena samannāgato hoti supaṭipanno
 bhagavato sāvakasaṅgho ujupaṭipanno bhagavato sāvakasaṅgho
 ñāyapaṭipanno bhagavato sāvakasaṅgho sāmīcipaṭipanno bhagavato
 sāvakasaṅgho yadidaṁ cattāri purisayugāni aṭṭha parisapuggalā esa
 bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo
-------------------------------------------------
[page 068]
 Anuttaraṁ puññakkhettaṁ lokassāti. Yatodhi kho 1- panassa
 cattaṁ hoti vantaṁ muttaṁ pahīnaṁ paṭinissaṭṭhaṁ. So buddhe aveccappasādena
 samannāgatomhīti labhati atthavedaṁ labhati dhammavedaṁ labhati
 dhammūpasañhitaṁ pāmujjaṁ 2- pamuditassa pīti jāyati pītimanassa kāyo
 passambhati passaddhakāyo sukhaṁ vedeti sukhino cittaṁ samādhiyati.
 Dhamme .pe. < PTS. M I , 38 >Saṅghe aveccappasādena samannāgatomhīti labhati
 atthavedaṁ labhati dhammavedaṁ labhati dhammūpasañhitaṁ pāmujjaṁ pamuditassa
 pīti jāyati pītimanassa kāyo passambhati passaddhakāyo sukhaṁ vedeti
 sukhino cittaṁ samādhiyati. Yatodhi kho pana me cattaṁ vantaṁ muttaṁ
 pahīnaṁ paṭinissaṭṭhanti labhati atthavedaṁ labhati dhammavedaṁ labhati
 dhammūpasañhitaṁ pāmujjaṁ pamuditassa pīti jāyati pītimanassa kāyo
 passambhati passaddhakāyo sukhaṁ vedeti sukhino cittaṁ samādhiyati.
      [96] Sa kho so bhikkhave bhikkhu evaṁsīlo evaṁdhammo evaṁpañño
 sālīnañcepi piṇḍapātaṁ bhuñjati vicitakāḷakaṁ anekasūpaṁ
 anekabyañjanaṁ nevassa taṁ hoti antarāyāya. Seyyathāpi
 bhikkhave vatthaṁ saṅkiliṭṭhaṁ malaggahitaṁ acchaṁ udakaṁ āgamma parisuddhaṁ
 hoti pariyodātaṁ ukkāmukhaṁ vā panāgamma jātarūpaṁ suparisuddhaṁ 3-
 hoti pariyodātaṁ evameva kho bhikkhave bhikkhu evaṁsīlo evaṁdhammo
 evaṁpañño sālīnañcepi piṇḍapātaṁ bhuñjati vicitakāḷakaṁ anekasūpaṁ

  *  *  *  *  *  *
  Footnote:1 pāṭhantarena yathodhi khoti. 2 Po. Ma. pāmojjaṁ. 3 Po. Ma. Yu. parisuddhaṁ.
-------------------------------------------------
[page 069]
 Anekabyañjanaṁ nevassa taṁ hoti antarāyāya 1-.
      [97] So mettāsahagatena cetasā ekaṁ disaṁ pharitvā viharati
 tathā dutiyaṁ tathā tatiyaṁ tathā catutthaṁ. Iti uddhamadho tiriyaṁ
 sabbadhi sabbattatāya sabbāvantaṁ lokaṁ mettāsahagatena cetasā
 vipulena mahaggatena appamāṇena averena abyāpajjhena pharitvā
 viharati. Karuṇāsahagatena cetasā .pe. Muditāsahagatena
 cetasā .pe. Upekkhāsahagatena cetasā ekaṁ disaṁ pharitvā viharati
 tathā dutiyaṁ tathā tatiyaṁ tathā catutthaṁ. Iti uddhamadho tiriyaṁ
 sabbadhi sabbattatāya sabbāvantaṁ lokaṁ upekkhāsahagatena cetasā
 vipulena mahaggatena appamāṇena averena abyāpajjhena pharitvā
 viharati. So atthi idaṁ atthi hīnaṁ atthi paṇītaṁ atthi imassa
 saññāgatassa uttariṁ nissaraṇanti pajānāti. Tassa evaṁ jānato
 evaṁ passato kāmāsavāpi cittaṁ vimuccati bhavāsavāpi cittaṁ
 vimuccati avijjāsavāpi cittaṁ vimuccati vimuttasmiṁ vimuttamiti
 ñāṇaṁ hoti khīṇā jāti vusitaṁ brahmacariyaṁ kataṁ karaṇīyaṁ nāparaṁ
 itthattāyāti pajānāti. < PTS. M I , 39 >Ayaṁ vuccati bhikkhave bhikkhu sināto
 antarena sinānenāti.
      [98] Tena kho pana samayena sundarikabhāradvājo brāhmaṇo
 bhagavato avidūre nisinno hoti. Atha kho sundarikabhāradvājo

  *  *  *  *  *  *
  Footnote:1 Sī. antaradhāya.
-------------------------------------------------
[page 070]
 Brāhmaṇo bhagavantaṁ etadavoca gacchati pana bhavaṁ gotamo
 bāhukaṁ nadiṁ sināyitunti. Kiṁ brāhmaṇa bāhukāya nadiyā kiṁ
 bāhukā nadī karissatīti. Lokasammatā hi bho gotama bāhukā
 nadī bahujanassa puññasammatā hi bho gotama bāhukā nadī
 bahujanassa bāhukāya ca pana nadiyā bahujano pāpakammaṁ kataṁ
 pavāhetīti. Atha kho bhagavā sundarikaṁ bhāradvājaṁ brāhmaṇaṁ
 gāthāhi ajjhabhāsi
      bāhukaṁ adhikakkañca gayaṁ sundarikāmapi
      sarassatiṁ payāgañca atho bāhumatiṁ nadiṁ
     niccampi bālo pakkhanno kaṇhakammo na sujjhati
     kiṁ sundarikā karissati kiṁ payāgo kiṁ bāhukā nadī.
               Veriṁ katakibbisaṁ naraṁ
               na hi naṁ sodhaye pāpakamminaṁ
     suddhassa ve sadā phaggu suddhassuposatho sadā
     suddhassa sucikammassa sadā sampajjate vataṁ.
             Idheva sināhi brāhmaṇa
             sabbabhūtesu karohi khemataṁ
     sace musā na bhaṇasi sace pāṇaṁ na hiṁsasi
     sace adinnaṁ nādiyasi saddahāno amaccharī
     kiṁ kāhasi gayaṁ gantvā udapānopi te gayāti.
-------------------------------------------------
[page 071]
      [99] Evaṁ vuttepi sundarikabhāradvājo brāhmaṇo bhagavantaṁ
 etadavoca abhikkantaṁ bho gotama abhikkantaṁ bho gotama seyyathāpi
 bho gotama nikkujjitaṁ vā ukkujjeyya paṭicchannaṁ vā vivareyya
 mūḷhassa vā maggaṁ ācikkheyya andhakāre vā telapajjotaṁ dhāreyya
 cakkhumanto rūpāni dakkhantīti 1- evameva bhotā gotamena
 anekapariyāyena dhammo pakāsito esāhaṁ bhavantaṁ gotamaṁ saraṇaṁ
 gacchāmi dhammañca bhikkhusaṅghañca labheyyāhaṁ bhoto gotamassa
 santike pabbajjaṁ labheyyaṁ upasampadanti. Alattha kho
 sundarikabhāradvājo brāhmaṇo bhagavato santike pabbajjaṁ alattha
 upasampadaṁ. Acirūpasampanno < PTS. M I , 40 >kho panāyasmā bhāradvājo eko
 vūpakaṭṭho appamatto ātāpī pahitatto viharanto nacirasseva
 yassatthāya kulaputtā sammadeva agārasmā anagāriyaṁ pabbajanti
 tadanuttaraṁ brahmacariyapariyosānaṁ diṭṭheva dhamme sayaṁ abhiññā
 sacchikatvā upasampajja vihāsi khīṇā jāti vusitaṁ brahmacariyaṁ
 kataṁ karaṇīyaṁ nāparaṁ itthattāyāti abbhaññāsi. Aññataro kho
 panāyasmā bhāradvājo arahataṁ ahosīti.
                  Vatthūpamasuttaṁ niṭṭhitaṁ sattamaṁ.

  *  *  *  *  *  *
  Footnote:1 Sī. Yu. dakkhintīti.
-------------------------------------------------
[page 072]
                        Sallekhasuttaṁ
      [100] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho āyasmā mahācundo
 sāyaṇhasamayaṁ paṭisallānā vuṭṭhito yena bhagavā tenupasaṅkami
 upasaṅkamitvā bhagavantaṁ abhivādetvā ekamantaṁ nisīdi. Ekamantaṁ
 nisinno kho āyasmā mahācundo bhagavantaṁ etadavoca yā imā
 bhante anekavihitā diṭṭhiyo loke uppajjanti attavādapaṭisaṁyuttā
 vā lokavādapaṭisaṁyuttā vā ādimeva nu kho bhante bhikkhuno
 manasikaroto evametāsaṁ diṭṭhīnaṁ pahānaṁ hoti evametāsaṁ diṭṭhīnaṁ
 paṭinissaggo hotīti.
      [101] Yā imā cunda anekavihitā diṭṭhiyo loke uppajjanti
 attavādapaṭisaṁyuttā vā lokavādapaṭisaṁyuttā vā yattha cetā diṭṭhiyo
 uppajjanti yattha 1- ca anusenti yattha ca samudācaranti taṁ netaṁ
 mama nesohamasmi na meso attāti evametaṁ yathābhūtaṁ sammappaññāya
 passato evametāsaṁ diṭṭhīnaṁ pahānaṁ hoti evametāsaṁ
 diṭṭhīnaṁ paṭinissaggo hoti.
      [102] Ṭhānaṁ kho panetaṁ cunda vijjati yaṁ idhekacco bhikkhu

  *  *  *  *  *  *
  Footnote:1 Sī. yattha cetā anusenti yattha cetā samudācaranti.
-------------------------------------------------
[page 073]
 Vivicceva kāmehi vivicca akusalehi dhammehi savitakkaṁ savicāraṁ
 vivekajaṁ pītisukhaṁ paṭhamaṁ jhānaṁ upasampajja vihareyya tassa evamassa
 sallekhena viharāmīti na kho panete cunda ariyassa vinaye
 sallekhā vuccanti diṭṭhadhammasukhavihārā < PTS. M I , 41 >ete ariyassa vinaye
 vuccanti. Ṭhānaṁ kho panetaṁ cunda vijjati yaṁ idhekacco bhikkhu
 vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ
 avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja vihareyya
 tassa evamassa sallekhena viharāmīti na kho panete cunda
 ariyassa vinaye sallekhā vuccanti diṭṭhadhammasukhavihārā ete
 ariyassa vinaye vuccanti. Ṭhānaṁ kho panetaṁ cunda vijjati yaṁ
 idhekacco bhikkhu pītiyā ca virāgā upekkhako ca vihareyya
 sato ca sampajāno sukhañca kāyena paṭisaṁvedeyya yantaṁ ariyā
 ācikkhanti upekkhako satimā sukhavihārīti tatiyaṁ jhānaṁ upasampajja
 vihareyya tassa evamassa sallekhena viharāmīti na kho panete
 cunda ariyassa vinaye sallekhā vuccanti diṭṭhadhammasukhavihārā
 ete ariyassa vinaye vuccanti. Ṭhānaṁ kho panetaṁ cunda vijjati
 yaṁ idhekacco bhikkhu sukhassa ca pahānā dukkhassa ca pahānā
 pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ
 catutthaṁ jhānaṁ upasampajja vihareyya tassa evamassa
 sallekhena viharāmīti na kho panete cunda ariyassa vinaye
-------------------------------------------------
[page 074]
 Sallekhā vuccanti diṭṭhadhammasukhavihārā ete ariyassa vinaye
 vuccanti.
      [103] Ṭhānaṁ kho panetaṁ cunda vijjati ayaṁ idhekacco bhikkhu
 sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ
 amanasikārā ananto ākāsoti ākāsānañcāyatanaṁ
 upasampajja vihareyya tassa evamassa sallekhena viharāmīti
 na kho panete cunda ariyassa vinaye sallekhā vuccanti santā
 ete vihārā ariyassa vinaye vuccanti. Ṭhānaṁ kho panetaṁ cunda
 vijjati yaṁ idhekacco bhikkhu sabbaso ākāsānañcāyatanaṁ samatikkamma
 anantaṁ viññāṇanti viññāṇañcāyatanaṁ upasampajja vihareyya tassa
 evamassa sallekhena viharāmīti na kho panete cunda ariyassa
 vinaye sallekhā vuccanti santā ete vihārā ariyassa vinaye
 vuccanti. Ṭhānaṁ kho panetaṁ cunda vijjati yaṁ idhekacco
 bhikkhu sabbaso viññāṇañcāyatanaṁ samatikkamma natthi kiñcīti
 ākiñcaññāyatanaṁ upasampajja vihareyya tassa evamassa sallekhena
 viharāmīti na kho panete cunda ariyassa vinaye sallekhā vuccanti
 santā ete vihārā ariyassa vinaye vuccanti. Ṭhānaṁ kho panetaṁ
 cunda vijjati yaṁ idhekacco bhikkhu sabbaso ākiñcaññāyatanaṁ
 samatikkamma nevasaññānāsaññāyatanaṁ upasampajja vihareyya tassa
 evamassa sallekhena viharāmīti < PTS. M I , 42 >na kho panete cunda ariyassa vinaye
-------------------------------------------------
[page 075]
 Sallekhā vuccanti santā ete vihārā ariyassa vinaye vuccanti.
      [104] Idha kho pana vo cunda sallekho karaṇīyo. Pare
 vihiṁsakā bhavissanti mayamettha avihiṁsakā bhavissāmāti sallekho
 karaṇīyo. Pare pāṇātipātī bhavissanti mayamettha pāṇātipātā
 paṭiviratā bhavissāmāti sallekho karaṇīyo. Pare adinnādāyī
 bhavissanti mayamettha adinnādānā paṭiviratā bhavissāmāti sallekho
 karaṇīyo. Pare abrahmacārī bhavissanti mayamettha brahmacārī
 bhavissāmāti sallekho karaṇīyo. Pare musāvādī bhavissanti
 mayamettha musāvādā paṭiviratā bhavissāmāti sallekho karaṇīyo.
 Pare pisuṇavācā 1- bhavissanti mayamettha pisuṇāya vācāya paṭiviratā
 bhavissāmāti sallekho karaṇīyo. Pare pharusavācā 2- bhavissanti
 mayamettha pharusāya vācāya paṭiviratā bhavissāmāti sallekho
 karaṇīyo. Pare samphappalāpī bhavissanti mayamettha samphappalāpā
 paṭiviratā bhavissāmāti sallekho karaṇīyo. Pare abhijjhālū
 bhavissanti mayamettha anabhijjhālū bhavissāmāti sallekho karaṇīyo.
 Pare byāpannacittā bhavissanti mayamettha abyāpannacittā
 bhavissāmāti sallekho karaṇīyo. Pare micchādiṭṭhikā 3- bhavissanti
 mayamettha sammādiṭṭhikā 4- bhavissāmāti sallekho karaṇīyo. Pare

  *  *  *  *  *  *
  Footnote:1 Sī. Yu. pisuṇā vācā. 2 pharusā vācā. 3 Sī. Yu. micchādiṭṭhī.
 4 Sī. Yu. sammādiṭṭhī.
-------------------------------------------------
[page 076]
 Micchāsaṅkappā bhavissanti mayamettha sammāsaṅkappā bhavissāmāti
 sallekho karaṇīyo. Pare micchāvācā bhavissanti mayamettha
 sammāvācā bhavissāmāti sallekho karaṇīyo. Pare micchākammantā
 bhavissanti mayamettha sammākammantā bhavissāmāti sallekho
 karaṇīyo. Pare micchāājīvā bhavissanti mayamettha sammāājīvā
 bhavissāmāti sallekho karaṇīyo. Pare micchāvāyāmā bhavissanti
 mayamettha sammāvāyāmā bhavissāmāti sallekho karaṇīyo. Pare
 micchāsatī bhavissanti mayamettha sammāsatī bhavissāmāti sallekho
 karaṇīyo. Pare micchāsamādhī bhavissanti mayamettha sammāsamādhī
 bhavissāmāti sallekho karaṇīyo. Pare micchāñāṇī bhavissanti
 mayamettha sammāñāṇī bhavissāmāti sallekho karaṇīyo. Pare
 micchāvimuttī bhavissanti mayamettha sammāvimuttī bhavissāmāti sallekho
 karaṇīyo. Pare thīnamiddhapariyuṭṭhitā bhavissanti mayamettha
 vigatathīnamiddhā bhavissāmāti sallekho karaṇīyo. Pare uddhatā
 bhavissanti mayamettha anuddhatā bhavissāmāti sallekho karaṇīyo.
 Pare vecikicchī bhavissanti mayamettha tiṇṇavicikicchā bhavissāmāti
 sallekho karaṇīyo. Pare kodhanā bhavissanti mayamettha akkodhanā
 bhavissāmāti sallekho karaṇīyo. Pare upanāhī bhavissanti
 mayamettha anupanāhī bhavissāmāti sallekho karaṇīyo. < PTS. M I , 43 >Pare
 makkhī bhavissanti mayamettha amakkhī bhavissāmāti sallekho karaṇīyo.
-------------------------------------------------
[page 077]
 Pare paḷāsī bhavissanti mayamettha apaḷāsī bhavissāmāti sallekho
 karaṇīyo. Pare issukī bhavissanti mayamettha anissukī bhavissāmāti
 sallekho karaṇīyo. Pare maccharī bhavissanti mayamettha amaccharī
 bhavissāmāti sallekho karaṇīyo. Pare saṭhā bhavissanti mayamettha
 asaṭhā bhavissāmāti sallekho karaṇīyo. Pare māyāvī bhavissanti
 mayamettha amāyāvī bhavissāmāti sallekho karaṇīyo. Pare thaddhā
 bhavissanti mayamettha athaddhā bhavissāmāti sallekho karaṇīyo.
 Pare atimānī bhavissanti mayamettha anatimānī bhavissāmāti sallekho
 karaṇīyo. Pare dubbacā bhavissanti mayamettha suvacā bhavissāmāti
 sallekho karaṇīyo. Pare pāpamittā bhavissanti mayamettha
 kalyāṇamittā bhavissāmāti sallekho karaṇīyo. Pare pamattā
 bhavissanti mayamettha appamattā bhavissāmāti sallekho karaṇīyo.
 Pare asaddhā bhavissanti mayamettha saddhā bhavissāmāti sallekho
 karaṇīyo. Pare ahirikā bhavissanti mayamettha hirimanā bhavissāmāti
 sallekho karaṇīyo. Pare anottappī 1- bhavissanti mayamettha ottappī
 bhavissāmāti sallekho karaṇīyo. Pare appasutā bhavissanti
 mayamettha bahussutā bhavissāmāti sallekho karaṇīyo. Pare
 kusītā bhavissanti mayamettha āraddhaviriyā bhavissāmāti sallekho
 karaṇīyo. Pare muṭṭhassatī bhavissanti mayamettha upaṭṭhitasatī

  *  *  *  *  *  *
  Footnote:1 Sī. anuttāpī. Ma. Yu. anottāpī.
-------------------------------------------------
[page 078]
 Bhavissāmāti sallekho karaṇīyo. Pare duppaññā bhavissanti
 mayamettha paññāsampannā bhavissāmāti sallekho karaṇīyo.
 Pare sandiṭṭhiparāmāsiādhānagāhiduppaṭinissaggī bhavissanti mayamettha
 asandiṭṭhiparāmāsianādhānagāhisupaṭinissaggī bhavissāmāti sallekho
 karaṇīyo.
      [105] Cittuppādampi kho ahaṁ cunda kusalesu dhammesu bahukāraṁ
 vadāmi ko pana vādo kāyena vācāya anuvidhiyanāsu. Tasmātiha
 cunda pare vihiṁsakā bhavissanti mayamettha avihiṁsakā bhavissāmāti
 cittaṁ uppādetabbaṁ. Pare pāṇātipātī bhavissanti mayamettha
 pāṇātipātā paṭiviratā bhavissāmāti cittaṁ uppādetabbaṁ .pe.
 Pare sandiṭṭhiparāmāsiādhānagāhiduppaṭinissaggī bhavissanti mayamettha
 asandiṭṭhiparāmāsianādhānagāhisupaṭinissaggī bhavissāmāti cittaṁ
 uppādetabbaṁ.
      [106] Seyyathāpi cunda visamo maggo tassāssa 1- añño
 samo maggo parikkamanāya seyyathāpi pana cunda visamaṁ titthaṁ
 tassāssa aññaṁ samaṁ titthaṁ parikkamanāya < PTS. M I , 44 >evameva kho cunda
 vihiṁsakassa purisapuggalassa avihiṁsā hoti parikkamanāya. Pāṇātipātissa
 purisapuggalassa pāṇātipātā veramaṇī hoti parikkamanāya.
 Adinnādāyissa purisapuggalassa adinnādānā veramaṇī hoti
 parikkamanāya. Abrahmacārissa purisapuggalassa brahmacariyaṁ hoti

  *  *  *  *  *  *
  Footnote:1 Ma. assa tassa.
-------------------------------------------------
[page 079]
 Parikkamanāya. Musāvādissa purisapuggalassa musāvādā veramaṇī
 hoti parikkamanāya. Pisuṇavācassa 1- purisapuggalassa pisuṇāya
 vācāya veramaṇī hoti parikkamanāya. Pharusavācassa 2- purisapuggalassa
 pharusāya vācāya veramaṇī hoti parikkamanāya. Samphappalāpissa
 purisapuggalassa samphappalāpā veramaṇī hoti parikkamanāya.
 Abhijjhālussa purisapuggalassa anabhijjhā hoti parikkamanāya.
 Byāpannacittassa purisapuggalassa abyāpādo hoti parikkamanāya.
 Micchādiṭṭhikassa purisapuggalassa sammādiṭṭhi hoti parikkamanāya.
 Micchāsaṅkappassa purisapuggalassa sammāsaṅkappo hoti parikkamanāya.
 Micchāvācassa purisapuggalassa sammāvācā hoti parikkamanāya.
 Micchākammantassa purisapuggalassa sammākammanto hoti
 parikkamanāya. Micchāājīvassa purisapuggalassa sammāājīvo hoti
 parikkamanāya. Micchāvāyāmassa purisapuggalassa sammāvāyāmo
 hoti parikkamanāya. Micchāsatissa purisapuggalassa sammāsati
 hoti parikkamanāya. Micchāsamādhissa purisapuggalassa sammāsamādhi
 hoti parikkamanāya. Micchāñāṇissa purisapuggalassa sammāñāṇaṁ
 hoti parikkamanāya. Micchāvimuttissa purisapuggalassa sammāvimutti
 hoti parikkamanāya. Thīnamiddhapariyuṭṭhitassa purisapuggalassa vigatathīnamiddhatā
 hoti parikkamanāya. Uddhatassa purisapuggalassa

  *  *  *  *  *  *
  Footnote:1 Sī. Yu. pisuṇāvācassa. 2 pharusāvācassa.
-------------------------------------------------
[page 080]
 Anuddhaccaṁ hoti parikkamanāya. Vecikicchissa purisapuggalassa
 tiṇṇavicikicchatā hoti parikkamanāya. Kodhanassa purisapuggalassa
 akkodho hoti parikkamanāya. Upanāhissa purisapuggalassa
 anupanāho hoti parikkamanāya. Makkhissa purisapuggalassa amakkho
 hoti parikkamanāya. Paḷāsissa purisapuggalassa apaḷāso hoti
 parikkamanāya. Issukissa purisapuggalassa anissā hoti
 parikkamanāya. Maccharissa parisapuggalassa amacchariyaṁ hoti parikkamanāya.
 Saṭhassa purisapuggalassa asāṭheyyaṁ hoti parikkamanāya. Māyāvissa
 purisapuggalassa amāyā hoti parikkamanāya. Thaddhassa purisapuggalassa
 athaddhiyaṁ hoti parikkamanāya. Atimānissa purisapuggalassa
 anatimāno hoti parikkamanāya. Dubbacassa purisapuggalassa
 sovacassatā hoti parikkamanāya. Pāpamittassa purisapuggalassa
 kalyāṇamittatā hoti parikkamanāya. Pamattassa purisapuggalassa
 appamādo hoti parikkamanāya. Asaddhassa purisapuggalassa
 saddhā hoti parikkamanāya. Ahirikassa purisapuggalassa hiri hoti
 parikkamanāya. Anottāpissa purisapuggalassa ottappaṁ hoti
 parikkamanāya. Appasutassa purisapuggalassa bāhusaccaṁ hoti
 parikkamanāya. Kusītassa purisapuggalassa viriyārambho hoti
 parikkamanāya. Muṭṭhassatissa purisapuggalassa upaṭṭhitasatitā hoti
 parikkamanāya. Duppaññassa purisapuggalassa paññāsampadā hoti
-------------------------------------------------
[page 081]
 Parikkamanāya. Sandiṭṭhiparāmāsiādhānagāhiduppaṭinissaggissa
 purisapuggalassa asandiṭṭhiparāmāsianādhānagāhisupaṭinissaggitā hoti
 parikkamanāya.
      [107] Seyyathāpi cunda yekeci akusalā dhammā sabbe te
 adhobhāvaṅgamanīyā yekeci kusalā dhammā sabbe te uparibhāvaṅgamanīyā
 evameva kho cunda vihiṁsakassa purisapuggalassa avihiṁsā
 hoti uparibhāvāya. Pāṇātipātissa purisapuggalassa pāṇātipātā
 veramaṇī hoti uparibhāvāya. Adinnādāyissa .pe.
 Sandiṭṭhiparāmāsiādhānagāhiduppaṭinissaggissa < PTS. M I , 45 >purisapuggalassa
 asandiṭṭhiparāmāsianādhānagāhisupaṭinissaggitā hoti uparibhāvāya.
      [108] So vata cunda attanā palipapalipanno paraṁ palipapalipannaṁ
 uddharissatīti netaṁ ṭhānaṁ vijjati. So vata cunda attanā
 apalipapalipanno paraṁ palipapalipannaṁ uddharissatīti ṭhānametaṁ
 vijjati. So vata cunda attanā adanto avinīto aparinibbuto
 paraṁ damessati vinessati parinibbāpessatīti netaṁ ṭhānaṁ vijjati.
 So vata cunda attanā danto vinīto parinibbuto paraṁ damessati
 vinessati parinibbāpessatīti ṭhānametaṁ vijjati. Evameva kho
 cunda vihiṁsakassa purisapuggalassa avihiṁsā hoti parinibbānāya.
 Pāṇātipātissa purisapuggalassa pāṇātipātā veramaṇī hoti
 parinibbānāya. Adinnādāyissa purisapuggalassa adinnādānā
-------------------------------------------------
[page 082]
 Veramaṇī hoti parinibbānāya. Abrahmacārissa purisapuggalassa
 brahmacariyaṁ 1- hoti parinibbānāya. Musāvādissa purisapuggalassa
 musāvādā veramaṇī hoti parinibbānāya. Pisuṇavācassa purisapuggalassa
 pisuṇāya vācāya veramaṇī hoti parinibbānāya. Pharusavācassa
 purisapuggalassa pharusāya vācāya veramaṇī hoti parinibbānāya.
 Samphappalāpissa purisapuggalassa samphappalāpā veramaṇī hoti
 parinibbānāya. Abhijjhālussa purisapuggalassa anabhijjhā hoti
 parinibbānāya. Byāpannacittassa purisapuggalassa abyāpādo
 hoti parinibbānāya. Micchādiṭṭhikassa purisapuggalassa sammādiṭṭhi
 hoti parinibbānāya. Micchāsaṅkappassa purisapuggalassa
 sammāsaṅkappo hoti parinibbānāya. Micchāvācassa purisapuggalassa
 sammāvācā hoti parinibbānāya. Micchākammantassa purisapuggalassa
 sammākammanto hoti parinibbānāya. Micchāājīvassa purisapuggalassa
 sammāājīvo hoti parinibbānāya. Micchāvāyāmassa
 purisapuggalassa sammāvāyāmo hoti parinibbānāya. Micchāsatissa
 purisapuggalassa sammāsati hoti parinibbānāya. Micchāsamādhissa
 purisapuggalassa sammāsamādhi hoti parinibbānāya. Micchāñāṇissa
 purisapuggalassa sammāñāṇaṁ hoti parinibbānāya. Micchāvimuttissa
 purisapuggalassa sammāvimutti hoti parinibbānāya. Thīnamiddhapariyuṭṭhitassa

  *  *  *  *  *  *
  Footnote:1 abrahmacariyā veramaṇītipi pāṭho.
-------------------------------------------------
[page 083]
 Purisapuggalassa vigatathīnamiddhatā hoti parinibbānāya.
 Uddhatassa purisapuggalassa anuddhaccaṁ hoti parinibbānāya.
 Vecikicchissa purisapuggalassa tiṇṇavicikicchatā hoti parinibbānāya.
 Kodhanassa purisapuggalassa akkodho hoti parinibbānāya. Upanāhissa
 purisapuggalassa anupanāho hoti parinibbānāya. Makkhissa
 purisapuggalassa amakkho hoti parinibbānāya. Paḷāsissa purisapuggalassa
 apaḷāso hoti parinibbānāya. Issukissa purisapuggalassa
 anissā hoti parinibbānāya. Maccharissa purisapuggalassa
 amacchariyaṁ hoti parinibbānāya. Saṭhassa purisapuggalassa asāṭheyyaṁ
 hoti parinibbānāya. Māyāvissa purisapuggalassa amāyā hoti
 parinibbānāya. Thaddhassa purisapuggalassa athaddhiyaṁ hoti parinibbānāya.
 Atimānissa purisapuggalassa anatimāno hoti parinibbānāya.
 Dubbacassa purisapuggalassa sovacassatā hoti parinibbānāya.
 Pāpamittassa purisapuggalassa kalyāṇamittatā hoti
 parinibbānāya. Pamattassa purisapuggalassa appamādo hoti
 parinibbānāya. Asaddhassa purisapuggalassa saddhā hoti parinibbānāya.
 Ahirikassa purisapuggalassa hiri hoti parinibbānāya.
 Anottappissa purisapuggalassa ottappaṁ hoti parinibbānāya.
 Appasutassa purisapuggalassa bāhusaccaṁ hoti parinibbānāya. Kusītassa
 purisapuggalassa viriyārambho hoti parinibbānāya. Muṭṭhassatissa
-------------------------------------------------
[page 084]
 Purisapuggalassa upaṭṭhitasatitā hoti parinibbānāya. Duppaññassa
 purisapuggalassa paññāsampadā hoti parinibbānāya.
 Sandiṭṭhiparāmāsiādhānagāhiduppaṭinissaggissa purisapuggalassa
 asandiṭṭhiparāmāsianādhānagāhisupaṭinissaggitā hoti parinibbānāya.
      [109] Iti kho cunda desito mayā sallekhapariyāyo desito
 cittuppādapariyāyo desito parikkamanapariyāyo desito uparibhāvapariyāyo
 desito parinibbānapariyāyo. Yaṁ kho cunda satthārā
 karaṇīyaṁ sāvakānaṁ hitesinā anukampakena anukampaṁ upādāya kataṁ
 vo taṁ mayā. Etāni cunda rukkhamūlāni etāni suññāgārāni
 jhāyatha cunda mā pamādattha mā pacchā vippaṭisārino ahuvattha.
 Ayaṁ vo 1- amhākaṁ anusāsanīti.
      Idamavoca bhagavā attamano āyasmā mahācundo bhagavato
 bhāsitaṁ abhinandīti.
      Catuttāḷīsa padā vuttā sandhiyo pañca desitā
      sallekho nāma suttanto gambhīro sāgarūpamoti.
                Sallekhasuttaṁ niṭṭhitaṁ aṭṭhamaṁ.
                     ---------

  *  *  *  *  *  *
  Footnote:1 Ma. kho.
-------------------------------------------------
[page 085]
                    Sammādiṭṭhisuttaṁ
      [110] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho āyasmā
 sārīputto bhikkhū āmantesi āvuso bhikkhavoti. Āvusoti [1]- te
 bhikkhū āyasmato sārīputtassa paccassosuṁ. Āyasmā sārīputto
 etadavoca sammādiṭṭhi sammādiṭṭhīti āvuso vuccati kittāvatā
 nu kho āvuso ariyasāvako sammādiṭṭhī hoti ujugatāssa diṭṭhi
 dhamme aveccappasādena samannāgato āgato imaṁ saddhammanti.
 Dūratopi kho mayaṁ āvuso āgaccheyyāma āyasmato sārīputtassa
 santike etassa bhāsitassa atthamaññātuṁ sādhu vatāyasmantaṁyeva
 sārīputtaṁ paṭibhātu etassa bhāsitassa attho āyasmato
 sārīputtassa sutvā bhikkhū dhāressantīti. Tenahi āvuso 2- suṇātha
 sādhukaṁ manasikarotha bhāsissāmīti. Evamāvusoti kho te bhikkhū
 āyasmato sārīputtassa paccassosuṁ.
      [111] Āyasmā sārīputto etadavoca yato kho āvuso
 ariyasāvako akusalañca pajānāti akusalamūlañca pajānāti kusalañca
 pajānāti kusalamūlañca < PTS. M I , 47 >pajānāti ettāvatāpi kho āvuso ariyasāvako
 sammādiṭṭhī hoti ujugatāssa diṭṭhi dhamme aveccappasādena

  *  *  *  *  *  *
  Footnote:1 Ma. Yu. khosaddo dissati. 2 Sī. Yu. tenahāvuso.
-------------------------------------------------
[page 086]
 Samannāgato āgato imaṁ saddhammanti. Katamaṁ panāvuso
 akusalaṁ [1]-. Pāṇātipāto kho āvuso akusalaṁ adinnādānaṁ
 akusalaṁ kāmesumicchācāro akusalaṁ musāvādo akusalaṁ pisuṇā
 vācā akusalaṁ pharusā vācā akusalaṁ samphappalāpo akusalaṁ
 abhijjhā akusalaṁ byāpādo akusalaṁ micchādiṭṭhi akusalaṁ idaṁ
 vuccatāvuso akusalaṁ. Katamañcāvuso akusalamūlaṁ. Lobho akusalamūlaṁ
 doso akusalamūlaṁ moho akusalamūlaṁ idaṁ vuccatāvuso akusalamūlaṁ.
 Katamañcāvuso kusalaṁ. Pāṇātipātā veramaṇī kusalaṁ adinnādānā
 veramaṇī kusalaṁ kāmesumicchācārā veramaṇī kusalaṁ musāvādā
 veramaṇī kusalaṁ pisuṇāya vācāya veramaṇī kusalaṁ pharusāya
 vācāya veramaṇī kusalaṁ samphappalāpā veramaṇī kusalaṁ anabhijjhā
 kusalaṁ abyāpādo kusalaṁ sammādiṭṭhi kusalaṁ idaṁ vuccatāvuso
 kusalaṁ. Katamañcāvuso kusalamūlaṁ. Alobho kusalamūlaṁ adoso
 kusalamūlaṁ amoho kusalamūlaṁ idaṁ vuccatāvuso kusalamūlaṁ. Yato
 kho āvuso ariyasāvako evaṁ akusalaṁ pajānāti evaṁ akusalamūlaṁ
 pajānāti evaṁ kusalaṁ pajānāti evaṁ kusalamūlaṁ pajānāti so
 sabbaso rāgānusayaṁ pahāya paṭighānusayaṁ paṭivinodetvā asmīti
 diṭṭhimānānusayaṁ samūhanitvā avijjaṁ pahāya vijjaṁ uppādetvā
 diṭṭheva dhamme dukkhassantakaro hoti. Ettāvatāpi kho āvuso
 ariyasāvako sammādiṭṭhī hoti ujugatāssa diṭṭhi dhamme

  *  *  *  *  *  *
  Footnote:1 Ma. Yu. katamaṁ akusalamūlaṁ katamaṁ kusalaṁ katamaṁ kusalamūlaṁ.
-------------------------------------------------
[page 087]
 Aveccappasādena samannāgato āgato imaṁ saddhammanti.
      [112] Sādhāvusoti kho te bhikkhū āyasmato sārīputtassa
 bhāsitaṁ abhinanditvā anumoditvā āyasmantaṁ sārīputtaṁ uttariṁ
 pañhaṁ apucchiṁsu siyā panāvuso aññopi pariyāyo yathā
 ariyasāvako sammādiṭṭhī hoti ujugatāssa diṭṭhi dhamme aveccappasādena
 samannāgato āgato imaṁ saddhammanti.
      [113] Siyāvusoti 1- āyasmā sārīputto avoca yato kho
 āvuso ariyasāvako āhārañca pajānāti āhārasamudayañca pajānāti
 āhāranirodhañca pajānāti āhāranirodhagāminiṁ paṭipadañca pajānāti
 ettāvatāpi kho āvuso ariyasāvako sammādiṭṭhī hoti ujugatāssa
 diṭṭhi dhamme aveccappasādena samannāgato āgato < PTS. M I , 48 >imaṁ
 saddhammanti. Katamo panāvuso āhāro katamo āhārasamudayo
 katamo āhāranirodho katamā āhāranirodhagāminī paṭipadāti.
 Cattārome āvuso āhārā bhūtānaṁ vā sattānaṁ ṭhitiyā sambhavesīnaṁ vā
 anuggahāya. Katame cattāro. Kavaḷiṅkāro āhāro oḷāriko
 vā sukhumo vā phasso dutiyo manosañcetanā tatiyā viññāṇaṁ
 catutthaṁ. Taṇhāsamudayā āhārasamudayo taṇhānirodhā āhāranirodho
 ayameva ariyo aṭṭhaṅgiko maggo āhāranirodhagāminī
 paṭipadā seyyathīdaṁ sammādiṭṭhi sammāsaṅkappo sammāvācā

  *  *  *  *  *  *
  Footnote:1 Sī. Yu. siyāvuso yato kho āvuso.
-------------------------------------------------
[page 088]
 Sammākammanto sammāājīvo sammāvāyāmo sammāsati sammāsamādhi.
 Yato kho āvuso ariyasāvako evaṁ āhāraṁ pajānāti
 evaṁ āhārasamudayaṁ pajānāti evaṁ āhāranirodhaṁ pajānāti evaṁ
 āhāranirodhagāminiṁ paṭipadaṁ pajānāti so sabbaso rāgānusayaṁ
 pahāya paṭighānusayaṁ paṭivinodetvā asmīti diṭṭhimānānusayaṁ samūhanitvā
 avijjaṁ pahāya vijjaṁ uppādetvā diṭṭheva dhamme dukkhassantakaro
 hoti ettāvatāpi kho āvuso ariyasāvako sammādiṭṭhī hoti
 ujugatāssa diṭṭhi dhamme aveccappasādena samannāgato āgato
 imaṁ saddhammanti.
      [114] Sādhāvusoti kho te bhikkhū āyasmato sārīputtassa
 bhāsitaṁ abhinanditvā anumoditvā āyasmantaṁ sārīputtaṁ uttariṁ
 pañhaṁ apucchiṁsu siyā panāvuso .pe.
      [115] Siyāvusoti āyasmā sārīputto avoca yato kho
 āvuso ariyasāvako dukkhañca pajānāti dukkhasamudayañca pajānāti
 dukkhanirodhañca pajānāti dukkhanirodhagāminiṁ paṭipadañca pajānāti
 ettāvatāpi kho āvuso ariyasāvako sammādiṭṭhī hoti ujugatāssa
 diṭṭhi dhamme aveccappasādena samannāgato āgato imaṁ
 saddhammanti. Katamampanāvuso dukkhaṁ jātipi dukkhā jarāpi
 dukkhā [1]- maraṇampi dukkhaṁ sokaparidevadukkhadomanassupāyāsāpi
 dukkhā appiyehi sampayogo dukkho piyehi vippayogo dukkho yampicchaṁ

  *  *  *  *  *  *
  Footnote:1 Yu. byādhipi dukkhā.
-------------------------------------------------
[page 089]
 Na labhati tampi dukkhaṁ saṅkhittena pañcupādānakkhandhā dukkhā idaṁ
 vuccatāvuso dukkhaṁ. Katamo cāvuso dukkhasamudayo yāyaṁ taṇhā
 ponobbhavikā nandirāgasahagatā tatratatrābhinandinī seyyathīdaṁ
 kāmataṇhā bhavataṇhā < PTS. M I , 49 >vibhavataṇhā ayaṁ vuccatāvuso dukkhasamudayo.
 Katamo cāvuso dukkhanirodho yo tassāyeva taṇhāya asesavirāganirodho
 cāgo paṭinissaggo mutti anālayo ayaṁ vuccatāvuso
 dukkhanirodho. Katamā cāvuso dukkhanirodhagāminī paṭipadā ayameva
 ariyo aṭṭhaṅgiko maggo seyyathīdaṁ sammādiṭṭhi .pe. Sammāsamādhi
 ayaṁ vuccatāvuso dukkhanirodhagāminī paṭipadā. Yato kho āvuso
 ariyasāvako evaṁ dukkhaṁ pajānāti evaṁ dukkhasamudayaṁ pajānāti evaṁ
 dukkhanirodhaṁ pajānāti evaṁ dukkhanirodhagāminiṁ paṭipadaṁ pajānāti
 so sabbaso rāgānusayaṁ pahāya paṭighānusayaṁ paṭivinodetvā asmīti
 diṭṭhimānānusayaṁ samūhanitvā avijjaṁ pahāya vijjaṁ uppādetvā
 diṭṭheva dhamme dukkhassantakaro hoti ettāvatāpi kho āvuso
 ariyasāvako sammādiṭṭhī hoti ujugatāssa diṭṭhi dhamme
 aveccappasādena samannāgato āgato imaṁ saddhammanti.
      [116] Sādhāvusoti kho te bhikkhū āyasmato sārīputtassa
 bhāsitaṁ abhinanditvā anumoditvā āyasmantaṁ sārīputtaṁ uttariṁ
 pañhaṁ apucchiṁsu siyā panāvuso aññopi pariyāyo yathā
 ariyasāvako sammādiṭṭhī hoti ujugatāssa diṭṭhi dhamme
-------------------------------------------------
[page 090]
 Aveccappasādena samannāgato āgato imaṁ saddhammanti.
      [117] Siyāvusoti āyasmā sārīputto avoca yato kho
 āvuso ariyasāvako jarāmaraṇañca pajānāti jarāmaraṇasamudayañca
 pajānāti jarāmaraṇanirodhañca pajānāti jarāmaraṇanirodhagāminiṁ
 paṭipadañca pajānāti ettāvatāpi kho āvuso ariyasāvako
 sammādiṭṭhī hoti ujugatāssa diṭṭhi dhamme aveccappasādena
 samannāgato āgato imaṁ saddhammanti. Katamaṁ panāvuso
 jarāmaraṇaṁ katamo jarāmaraṇasamudayo katamo jarāmaraṇanirodho katamā
 jarāmaraṇanirodhagāminī paṭipadāti. Yā tesaṁ tesaṁ sattānaṁ tamhi
 tamhi sattanikāye jarā jīraṇatā khaṇḍiccaṁ pāliccaṁ valitacatā 1-
 āyuno saṁhāni indriyānaṁ paripāko ayaṁ vuccati jarā. Yā
 tesaṁ tesaṁ sattānaṁ tamhā tamhā sattanikāyā cuti cavanatā
 bhedo antaradhānaṁ maccu maraṇaṁ kālakiriyā khandhānaṁ bhedo kaḷevarassa
 nikkhepo jīvitindriyassa upacchedo idaṁ vuccati maraṇaṁ. Iti
 ayañca jarā idañca maraṇaṁ idaṁ vuccatāvuso jarāmaraṇaṁ.
 Jātisamudayā jarāmaraṇasamudayo jātinirodhā jarāmaraṇanirodho ayameva
 ariyo aṭṭhaṅgiko maggo jarāmaraṇanirodhagāminī paṭipadā seyyathīdaṁ
 sammādiṭṭhi .pe. Sammāsamādhi. Yato kho āvuso
 ariyasāvako evaṁ jarāmaraṇaṁ pajānāti evaṁ jarāmaraṇasamudayaṁ pajānāti

  *  *  *  *  *  *
  Footnote:1 Sī. Yu. valittacatā. (vallittacatāti amhākaṁ khanti)
-------------------------------------------------
[page 091]
 Evaṁ jarāmaraṇanirodhaṁ pajānāti evaṁ jarāmaraṇanirodhagāminiṁ paṭipadaṁ
 pajānāti so sabbaso rāgānusayaṁ pahāya .pe. Ettāvatāpi
 kho āvuso ariyasāvako sammādiṭṭhī hoti ujugatāssa diṭṭhi
 dhamme aveccappasādena samannāgato āgato imaṁ saddhammanti.
      [118] Siyā panāvuso .pe. < PTS. M I , 50 >Siyāvusoti āyasmā sārīputto
 avoca yato kho āvuso ariyasāvako jātiñca pajānāti
 jātisamudayañca pajānāti jātinirodhañca pajānāti jātinirodhagāminiṁ
 paṭipadañca pajānāti ettāvatāpi kho āvuso ariyasāvako
 sammādiṭṭhī hoti ujugatāssa diṭṭhi dhamme aveccappasādena
 samannāgato āgato imaṁ saddhammanti. Katamā panāvuso jāti
 katamo jātisamudayo katamo jātinirodho katamā jātinirodhagāminī
 paṭipadāti. Yā tesaṁ tesaṁ sattānaṁ tamhi tamhi sattanikāye
 jāti sañjāti okkanti nibbatti abhinibbatti khandhānaṁ pātubhāvo
 āyatanānaṁ paṭilābho ayaṁ vuccatāvuso jāti. Bhavasamudayā
 jātisamudayo bhavanirodhā jātinirodho ayameva ariyo aṭṭhaṅgiko
 maggo jātinirodhagāminī paṭipadā seyyathīdaṁ sammādiṭṭhi .pe.
 Sammāsamādhi. Yato kho āvuso ariyasāvako evaṁ jātiṁ pajānāti
 evaṁ jātisamudayaṁ pajānāti evaṁ jātinirodhaṁ pajānāti evaṁ
 jātinirodhagāminiṁ paṭipadaṁ pajānāti so sabbaso rāgānusayaṁ
 pahāya .pe. Ettāvatāpi kho āvuso ariyasāvako sammādiṭṭhī hoti
-------------------------------------------------
[page 092]
 Ujugatāssa diṭṭhi dhamme aveccappasādena samannāgato āgato
 imaṁ saddhammanti.
      [119] Siyā panāvuso .pe. Siyāvusoti āyasmā sārīputto
 avoca yato kho āvuso ariyasāvako bhavañca pajānāti
 bhavasamudayañca pajānāti bhavanirodhañca pajānāti bhavanirodhagāminiṁ
 paṭipadañca pajānāti ettāvatāpi kho āvuso ariyasāvako sammādiṭṭhī
 hoti ujugatāssa diṭṭhi dhamme aveccappasādena samannāgato
 āgato imaṁ saddhammanti. Katamo panāvuso bhavo katamo
 bhavasamudayo katamo bhavanirodho katamā bhavanirodhagāminī paṭipadāti.
 Tayome āvuso bhavā kāmabhavo rūpabhavo arūpabhavo.
 Upādānasamudayā bhavasamudayo upādānanirodhā bhavanirodho ayameva
 ariyo aṭṭhaṅgiko maggo bhavanirodhagāminī paṭipadā seyyathīdaṁ
 sammādiṭṭhi .pe. Sammāsamādhi. Yato kho āvuso ariyasāvako
 evaṁ bhavaṁ pajānāti evaṁ bhavasamudayaṁ pajānāti evaṁ bhavanirodhaṁ
 pajānāti evaṁ bhavanirodhagāminiṁ paṭipadaṁ pajānāti so sabbaso
 rāgānusayaṁ pahāya .pe. Ettāvatāpi kho āvuso ariyasāvako
 sammādiṭṭhī hoti ujugatāssa diṭṭhi dhamme aveccappasādena
 samannāgato āgato imaṁ saddhammanti.
      [120] Siyā panāvuso .pe. Siyāvusoti āyasmā sārīputto
 avoca yato kho āvuso ariyasāvako upādānañca pajānāti
-------------------------------------------------
[page 093]
 Upādānasamudayañca pajānāti upādānanirodhañca pajānāti
 upādānanirodhagāminiṁ paṭipadañca pajānāti ettāvatāpi kho āvuso
 ariyasāvako sammādiṭṭhī hoti ujugatāssa diṭṭhi dhamme aveccappasādena
 samannāgato āgato imaṁ saddhammanti. Katamaṁ panāvuso
 upādānaṁ katamo upādānasamudayo katamo upādānanirodho katamā
 upādānanirodhagāminī paṭipadāti. Cattārīmāni āvuso < PTS. M I , 51 >upādānāni
 kāmupādānaṁ diṭṭhupādānaṁ sīlabbattupādānaṁ attavādupādānaṁ.
 Taṇhāsamudayā upādānasamudayo taṇhānirodhā upādānanirodho
 ayameva ariyo aṭṭhaṅgiko maggo upādānanirodhagāminī paṭipadā
 seyyathīdaṁ sammādiṭṭhi .pe. Sammāsamādhi. Yato kho āvuso
 ariyasāvako evaṁ upādānaṁ pajānāti evaṁ upādānasamudayaṁ pajānāti
 evaṁ upādānanirodhaṁ pajānāti evaṁ upādānanirodhagāminiṁ paṭipadaṁ
 pajānāti so sabbaso rāgānusayaṁ pahāya .pe. Ettāvatāpi
 kho āvuso ariyasāvako sammādiṭṭhī hoti ujugatāssa diṭṭhi
 dhamme aveccappasādena samannāgato āgato imaṁ saddhammanti.
      [121] Siyā panāvuso .pe. Siyāvusoti āyasmā sārīputto
 avoca yato kho āvuso ariyasāvako taṇhañca pajānāti
 taṇhāsamudayañca pajānāti taṇhānirodhañca pajānāti
 taṇhānirodhagāminiṁ paṭipadañca pajānāti ettāvatāpi kho āvuso
 ariyasāvako sammādiṭṭhī hoti ujugatāssa diṭṭhi dhamme
-------------------------------------------------
[page 094]
 Aveccappasādena samannāgato āgato imaṁ saddhammanti. Katamā
 panāvuso taṇhā katamo taṇhāsamudayo katamo taṇhānirodho
 katamā taṇhānirodhagāminī paṭipadāti. Chayime āvuso
 taṇhākāyā rūpataṇhā saddataṇhā gandhataṇhā rasataṇhā
 phoṭṭhabbataṇhā dhammataṇhā. Vedanāsamudayā taṇhāsamudayo
 vedanānirodhā taṇhānirodho ayameva ariyo aṭṭhaṅgiko maggo
 taṇhānirodhagāminī paṭipadā seyyathīdaṁ sammādiṭṭhi .pe.
 Sammāsamādhi. Yato kho āvuso ariyasāvako evaṁ taṇhaṁ pajānāti
 evaṁ taṇhāsamudayaṁ pajānāti evaṁ taṇhānirodhaṁ pajānāti evaṁ
 taṇhānirodhagāminiṁ paṭipadaṁ pajānāti so sabbaso rāgānusayaṁ
 pahāya .pe. Ettāvatāpi kho āvuso ariyasāvako sammādiṭṭhī
 hoti ujugatāssa diṭṭhi dhamme aveccappasādena samannāgato
 āgato imaṁ saddhammanti.
      [122] Siyā panāvuso .pe. Siyāvusoti āyasmā sārīputto
 avoca yato kho āvuso ariyasāvako vedanañca pajānāti
 vedanāsamudayañca pajānāti vedanānirodhañca pajānāti vedanānirodhagāminiṁ
 paṭipadañca pajānāti ettāvatāpi kho āvuso ariyasāvako
 sammādiṭṭhī hoti ujugatāssa diṭṭhi dhamme aveccappasādena
 samannāgato āgato imaṁ saddhammanti. Katamā panāvuso
 vedanā katamo vedanāsamudayo katamo vedanānirodho katamā
-------------------------------------------------
[page 095]
 Vedanānirodhagāminī paṭipadāti. Chayime āvuso vedanākāyā
 cakkhusamphassajā vedanā sotasamphassajā vedanā ghānasamphassajā vedanā
 jivhāsamphassajā vedanā kāyasamphassajā vedanā manosamphassajā
 vedanā. Phassasamudayā vedanāsamudayo phassanirodhā
 vedanānirodho ayameva ariyo aṭṭhaṅgiko maggo vedanānirodhagāminī
 paṭipadā seyyathīdaṁ sammādiṭṭhi .pe. Sammāsamādhi. < PTS. M I , 52 >Yato
 kho āvuso ariyasāvako evaṁ vedanaṁ pajānāti evaṁ vedanāsamudayaṁ
 pajānāti evaṁ vedanānirodhaṁ pajānāti evaṁ vedanānirodhagāminiṁ
 paṭipadaṁ pajānāti so sabbaso rāgānusayaṁ pahāya .pe.
 Ettāvatāpi kho āvuso ariyasāvako sammādiṭṭhī hoti
 ujugatāssa diṭṭhi dhamme aveccappasādena samannāgato āgato
 imaṁ saddhammanti.
      [123] Siyā panāvuso .pe. Siyāvusoti āyasmā sārīputto
 avoca yato kho āvuso ariyasāvako phassañca pajānāti
 phassasamudayañca pajānāti phassanirodhañca pajānāti phassanirodhagāminiṁ
 paṭipadañca pajānāti ettāvatāpi kho āvuso ariyasāvako
 sammādiṭṭhī hoti ujugatāssa diṭṭhi dhamme aveccappasādena
 samannāgato āgato imaṁ saddhammanti. Katamo panāvuso phasso
 katamo phassasamudayo katamo phassanirodho katamā phassanirodhagāminī
 paṭipadāti. Chayime āvuso phassakāyā cakkhusamphasso
-------------------------------------------------
[page 096]
 Sotasamphasso ghānasamphasso jivhāsamphasso kāyasamphasso
 manosamphasso. Saḷāyatanasamudayā phassasamudayo saḷāyatananirodhā
 phassanirodho ayameva ariyo aṭṭhaṅgiko maggo phassanirodhagāminī
 paṭipadā seyyathīdaṁ sammādiṭṭhi .pe. Sammāsamādhi. Yato
 kho āvuso ariyasāvako evaṁ phassaṁ pajānāti evaṁ phassasamudayaṁ
 pajānāti evaṁ phassanirodhaṁ pajānāti evaṁ phassanirodhagāminiṁ paṭipadaṁ
 pajānāti so sabbaso rāgānusayaṁ pahāya .pe. Ettāvatāpi
 kho āvuso ariyasāvako sammādiṭṭhī hoti ujugatāssa diṭṭhi
 dhamme aveccappasādena samannāgato āgato imaṁ saddhammanti.
      [124] Siyā panāvuso .pe. Siyāvusoti āyasmā sārīputto
 avoca yato kho āvuso ariyasāvako saḷāyatanañca pajānāti
 saḷāyatanasamudayañca pajānāti saḷāyatananirodhañca pajānāti
 saḷāyatananirodhagāminiṁ paṭipadañca pajānāti ettāvatāpi kho āvuso
 ariyasāvako sammādiṭṭhī hoti ujugatāssa diṭṭhi dhamme
 aveccappasādena samannāgato āgato imaṁ saddhammanti. Katamaṁ
 panāvuso saḷāyatanaṁ katamo saḷāyatanasamudayo katamo saḷāyatananirodho
 katamā saḷāyatananirodhagāminī paṭipadāti. Chayimāni āvuso āyatanāni
 cakkhvāyatanaṁ sotāyatanaṁ ghānāyatanaṁ jivhāyatanaṁ kāyāyatanaṁ
 manāyatanaṁ. Nāmarūpasamudayā saḷāyatanasamudayo nāmarūpanirodhā
 saḷāyatananirodho ayameva ariyo aṭṭhaṅgiko maggo saḷāyatananirodhagāminī
-------------------------------------------------
[page 097]
 Paṭipadā seyyathīdaṁ sammādiṭṭhi .pe. Sammāsamādhi. Yato kho
 āvuso ariyasāvako evaṁ saḷāyatanaṁ < PTS. M I , 53 >pajānāti evaṁ saḷāyatanasamudayaṁ
 pajānāti evaṁ saḷāyatananirodhaṁ pajānāti evaṁ saḷāyatananirodhagāminiṁ
 paṭipadaṁ pajānāti so sabbaso rāgānusayaṁ pahāya .pe. Ettāvatāpi
 kho āvuso ariyasāvako sammādiṭṭhī hoti ujugatāssa diṭṭhi
 dhamme aveccappasādena samannāgato āgato imaṁ saddhammanti.
      [125] Siyā panāvuso .pe. Siyāvusoti āyasmā sārīputto
 avoca yato kho āvuso ariyasāvako nāmarūpañca pajānāti nāmarūpasamudayañca
 pajānāti nāmarūpanirodhañca pajānāti nāmarūpanirodhagāminiṁ
 paṭipadañca pajānāti ettāvatāpi kho āvuso ariyasāvako
 sammādiṭṭhī hoti ujugatāssa diṭṭhi dhamme aveccappasādena
 samannāgato āgato imaṁ saddhammanti. Katamaṁ panāvuso
 nāmarūpaṁ katamo nāmarūpasamudayo katamo nāmarūpanirodho katamā
 nāmarūpanirodhagāminī paṭipadāti. Vedanā saññā cetanā phasso
 manasikāro idaṁ vuccati nāmaṁ. Cattāri ca mahābhūtāni catunnañca
 mahābhūtānaṁ upādāya rūpaṁ idaṁ vuccati rūpaṁ. Iti idañca nāmaṁ
 idañca rūpaṁ idaṁ vuccatāvuso nāmarūpaṁ. Viññāṇasamudayā
 nāmarūpasamudayo viññāṇanirodhā nāmarūpanirodho ayameva ariyo
 aṭṭhaṅgiko maggo nāmarūpanirodhagāminī paṭipadā seyyathīdaṁ sammādiṭṭhi
 .pe. Sammāsamādhi. Yato kho āvuso ariyasāvako
-------------------------------------------------
[page 098]
 Evaṁ nāmarūpaṁ pajānāti evaṁ nāmarūpasamudayaṁ pajānāti evaṁ nāmarūpanirodhaṁ
 pajānāti evaṁ nāmarūpanirodhagāminiṁ paṭipadaṁ pajānāti
 so sabbaso rāgānusayaṁ pahāya .pe. Ettāvatāpi kho āvuso
 ariyasāvako sammādiṭṭhī hoti ujugatāssa diṭṭhi dhamme aveccappasādena
 samannāgato āgato imaṁ saddhammanti.
      [126] Siyā panāvuso .pe. Siyāvusoti āyasmā sārīputto
 avoca yato kho āvuso ariyasāvako viññāṇañca pajānāti
 viññāṇasamudayañca pajānāti viññāṇanirodhañca pajānāti viññāṇanirodhagāminiṁ
 paṭipadañca pajānāti ettāvatāpi kho āvuso ariyasāvako
 sammādiṭṭhī hoti ujugatāssa diṭṭhi dhamme aveccappasādena
 samannāgato āgato imaṁ saddhammanti. Katamaṁ panāvuso
 viññāṇaṁ katamo viññāṇasamudayo katamo viññāṇanirodho katamā
 viññāṇanirodhagāminī paṭipadāti. Chayime āvuso viññāṇakāyā
 cakkhuviññāṇaṁ sotaviññāṇaṁ ghānaviññāṇaṁ jivhāviññāṇaṁ kāyaviññāṇaṁ
 manoviññāṇaṁ. Saṅkhārasamudayā viññāṇasamudayo
 saṅkhāranirodhā viññāṇanirodho ayameva ariyo aṭṭhaṅgiko maggo
 viññāṇanirodhagāminī paṭipadā seyyathīdaṁ sammādiṭṭhi .pe.
 Sammāsamādhi. Yato kho āvuso ariyasāvako evaṁ viññāṇaṁ
 pajānāti evaṁ viññāṇasamudayaṁ pajānāti evaṁ viññāṇanirodhaṁ
 pajānāti evaṁ viññāṇanirodhagāminiṁ paṭipadaṁ pajānāti so
-------------------------------------------------
[page 099]
 Sabbaso rāgānusayaṁ pahāya .pe. Ettāvatāpi kho āvuso
 ariyasāvako sammādiṭṭhī hoti ujugatāssa diṭṭhi dhamme aveccappasādena
 samannāgato āgato imaṁ saddhammanti.
      [127] Siyā panāvuso .pe. Siyāvusoti āyasmā sārīputto
 avoca yato kho āvuso ariyasāvako saṅkhārañca pajānāti
 saṅkhārasamudayañca pajānāti saṅkhāranirodhañca pajānāti saṅkhāranirodhagāminiṁ
 paṭipadañca pajānāti ettāvatāpi kho āvuso
 ariyasāvako sammādiṭṭhī hoti ujugatāssa diṭṭhi dhamme aveccappasādena
 samannāgato āgato imaṁ saddhammanti. Katamo
 panāvuso saṅkhāro katamo saṅkhārasamudayo katamo saṅkhāranirodho
 katamā saṅkhāranirodhagāminī paṭipadāti. Tayome āvuso saṅkhārā
 kāyasaṅkhāro vacīsaṅkhāro cittasaṅkhāro. Avijjāsamudayā saṅkhārasamudayo
 avijjānirodhā saṅkhāranirodho ayameva ariyo aṭṭhaṅgiko
 maggo saṅkhāranirodhagāminī paṭipadā seyyathīdaṁ sammādiṭṭhi .pe.
 Sammāsamādhi. Yato kho āvuso ariyasāvako evaṁ saṅkhāraṁ
 pajānāti evaṁ saṅkhārasamudayaṁ pajānāti evaṁ saṅkhāranirodhaṁ pajānāti
 evaṁ saṅkhāranirodhagāminiṁ paṭipadaṁ < PTS. M I , 54 >pajānāti so sabbaso rāgānusayaṁ
 pahāya paṭighānusayaṁ paṭivinodetvā asmīti diṭṭhimānānusayaṁ samūhanitvā
 avijjaṁ pahāya vijjaṁ uppādetvā diṭṭheva dhamme dukkhassantakaro
 hoti ettāvatāpi kho āvuso ariyasāvako sammādiṭṭhī hoti
-------------------------------------------------
[page 100]
 Ujugatāssa diṭṭhi dhamme aveccappasādena samannāgato āgato
 imaṁ saddhammanti.
      [128] Siyā panāvuso .pe. Siyāvusoti āyasmā sārīputto
 avoca yato kho āvuso ariyasāvako avijjañca pajānāti
 avijjāsamudayañca pajānāti avijjānirodhañca pajānāti avijjānirodhagāminiṁ
 paṭipadañca pajānāti ettāvatāpi kho āvuso
 ariyasāvako sammādiṭṭhī hoti ujugatāssa diṭṭhi dhamme aveccappasādena
 samannāgato āgato imaṁ saddhammanti. Katamā panāvuso
 avijjā katamo avijjāsamudayo katamo avijjānirodho katamā
 avijjānirodhagāminī paṭipadāti. Yaṁ kho āvuso dukkhe añāṇaṁ
 dukkhasamudaye añāṇaṁ dukkhanirodhe añāṇaṁ dukkhanirodhagāminiyā
 paṭipadāya añāṇaṁ ayaṁ vuccatāvuso avijjā. Āsavasamudayā
 avijjāsamudayo āsavanirodhā avijjānirodho ayameva ariyo
 aṭṭhaṅgiko maggo avijjānirodhagāminī paṭipadā seyyathīdaṁ sammādiṭṭhi
 .pe. Sammāsamādhi. Yato kho āvuso ariyasāvako
 evaṁ avijjaṁ pajānāti evaṁ avijjāsamudayaṁ pajānāti evaṁ avijjānirodhaṁ
 pajānāti evaṁ avijjānirodhagāminiṁ paṭipadaṁ pajānāti so
 sabbaso rāgānusayaṁ pahāya paṭighānusayaṁ paṭivinodetvā asmīti
 diṭṭhimānānusayaṁ samūhanitvā avijjaṁ pahāya vijjaṁ uppādetvā
 diṭṭheva dhamme dukkhassantakaro hoti ettāvatāpi kho āvuso
-------------------------------------------------
[page 101]
 Ariyasāvako sammādiṭṭhī hoti ujugatāssa diṭṭhi dhamme aveccappasādena
 samannāgato āgato imaṁ saddhammanti.
      [129] Sādhāvusoti kho te bhikkhū āyasmato sārīputtassa
 bhāsitaṁ abhinanditvā anumoditvā āyasmantaṁ sārīputtaṁ uttariṁ
 pañhaṁ apucchiṁsu siyā panāvuso aññopi pariyāyo < PTS. M I , 55 >yathā
 ariyasāvako sammādiṭṭhī hoti ujugatāssa diṭṭhi dhamme aveccappasādena
 samannāgato āgato imaṁ saddhammanti.
      [130] Siyāvusoti āyasmā sārīputto avoca yato kho
 āvuso ariyasāvako āsavañca pajānāti āsavasamudayañca pajānāti
 āsavanirodhañca pajānāti āsavanirodhagāminiṁ paṭipadañca pajānāti
 ettāvatāpi kho āvuso ariyasāvako sammādiṭṭhī hoti ujugatāssa
 diṭṭhi dhamme aveccappasādena samannāgato āgato imaṁ
 saddhammanti. Katamo panāvuso āsavo katamo āsavasamudayo
 katamo āsavanirodho katamā āsavanirodhagāminī paṭipadāti. Tayome
 āvuso āsavā kāmāsavo bhavāsavo avijjāsavo. Avijjāsamudayā
 āsavasamudayo avijjānirodhā āsavanirodho ayameva ariyo
 aṭṭhaṅgiko maggo āsavanirodhagāminī paṭipadā seyyathīdaṁ sammādiṭṭhi
 sammāsaṅkappo sammāvācā sammākammanto sammāājīvo
 sammāvāyāmo sammāsati sammāsamādhi. Yato kho āvuso ariyasāvako
 evaṁ āsavaṁ pajānāti evaṁ āsavasamudayaṁ pajānāti evaṁ
-------------------------------------------------
[page 102]
 Āsavanirodhaṁ pajānāti evaṁ āsavanirodhagāminiṁ paṭipadaṁ pajānāti
 so sabbaso rāgānusayaṁ pahāya paṭighānusayaṁ paṭivinodetvā asmīti
 diṭṭhimānānusayaṁ samūhanitvā avijjaṁ pahāya vijjaṁ uppādetvā
 diṭṭheva dhamme dukkhassantakaro hoti ettāvatāpi kho āvuso
 ariyasāvako sammādiṭṭhī hoti ujugatāssa diṭṭhi dhamme aveccappasādena
 samannāgato āgato imaṁ saddhammanti.
      Idamavoca āyasmā sārīputto attamanā te bhikkhū āyasmato
 sārīputtassa bhāsitaṁ abhinandunti.
                  Sammādiṭṭhisuttaṁ niṭṭhitaṁ navamaṁ.
                    Dukkhaṁ jarāmaraṇaṁ upādānaṁ
                   saḷāyatanaṁ nāmarūpaṁ viññāṇaṁ
          yaṁ chapade katamaṁ panāvuso vadānake
          jāti taṇhā ca vedanā avijjāya catukkakā
          yā cattāri pade katamā panāvuso vadānake.
          Āhāro ca bhavo phasso saṅkhāro āsavapañcamo
          yaṁ pañcapade katamaṁ panāvuso vadānake.
          Katamanti chabbidhā vuttaṁ katamāni catubbidhā
                    katamo pañcavidho vutto
               sabbasaṅkhārānaṁ pañcadasa padāni cāti.
                       ----------
-------------------------------------------------
[page 103]
                       Satipaṭṭhānasuttaṁ
      [131] Evamme sutaṁ ekaṁ samayaṁ bhagavā kurūsu viharati
 kammāsadhammaṁ nāma kurūnaṁ nigamo. Tatra kho bhagavā bhikkhū
 āmantesi bhikkhavoti. Bhadandeti te bhikkhū bhagavato paccassosuṁ.
      [132] Bhagavā etadavoca ekāyano ayaṁ bhikkhave maggo
 sattānaṁ visuddhiyā < PTS. M I , 56 >sokaparidevānaṁ samatikkamāya dukkhadomanassānaṁ
 atthaṅgamāya ñāyassa adhigamāya nibbānassa sacchikiriyāya. Yadidaṁ
 cattāro satipaṭṭhānā. Katame cattāro. Idha bhikkhave bhikkhu
 kāye kāyānupassī viharati ātāpī sampajāno satimā vineyya
 loke abhijjhādomanassaṁ. Vedanāsu vedanānupassī viharati ātāpī
 sampajāno satimā vineyya loke abhijjhādomanassaṁ. Citte
 cittānupassī viharati ātāpī sampajāno satimā vineyya loke
 abhijjhādomanassaṁ. Dhammesu dhammānupassī viharati ātāpī sampajāno
 satimā vineyya loke abhijjhādomanassaṁ. 1-
      [133] Kathañca bhikkhave bhikkhu kāye kāyānupassī viharati.
 Idha bhikkhave bhikkhu araññagato vā rukkhamūlagato vā suññāgāragato
 vā nisīdati pallaṅkaṁ ābhujitvā ujuṁ kāyaṁ paṇidhāya
 parimukhaṁ satiṁ upaṭṭhapetvā. So satova assasati sato passasati.

  *  *  *  *  *  *
  Footnote:1 pāṭhantare puna uddesoti dissati.
-------------------------------------------------
[page 104]
 Dīghaṁ vā assasanto dīghaṁ assasāmīti pajānāti. Dīghaṁ vā
 passasanto dīghaṁ passasāmīti pajānāti. Rassaṁ vā assasanto
 rassaṁ assasāmīti pajānāti. Rassaṁ vā passasanto rassaṁ
 passasāmīti pajānāti. Sabbakāyapaṭisaṁvedī assasissāmīti sikkhati.
 Sabbakāyapaṭisaṁvedī passasissāmīti sikkhati. Passambhayaṁ kāyasaṅkhāraṁ
 assasissāmīti sikkhati. Passambhayaṁ kāyasaṅkhāraṁ passasissāmīti
 sikkhati. Seyyathāpi bhikkhave dakkho bhamakāro vā bhamakārantevāsī
 vā dīghaṁ vā añchanto dīghaṁ añchāmīti pajānāti. Rassaṁ vā
 añchanto rassaṁ añchāmīti pajānāti. Evameva kho bhikkhave
 bhikkhu dīghaṁ vā assasanto dīghaṁ assasāmīti pajānāti. Dīghaṁ
 vā passasanto dīghaṁ passasāmīti pajānāti. Rassaṁ vā assasanto
 rassaṁ assasāmīti pajānāti. Rassaṁ vā passasanto rassaṁ passasāmīti
 pajānāti. Sabbakāyapaṭisaṁvedī assasissāmīti sikkhati.
 Sabbakāyapaṭisaṁvedī passasissāmīti sikkhati. Passambhayaṁ kāyasaṅkhāraṁ
 assasissāmīti sikkhati. Passambhayaṁ kāyasaṅkhāraṁ passasissāmīti
 sikkhati. Iti ajjhattaṁ vā kāye kāyānupassī viharati bahiddhā
 vā kāye kāyānupassī viharati ajjhattabahiddhā vā kāye kāyānupassī
 viharati samudayadhammānupassī vā kāyasmiṁ viharati vayadhammānupassī
 vā kāyasmiṁ viharati samudayavayadhammānupassī vā kāyasmiṁ
 viharati atthi kāyoti vā panassa sati paccupaṭṭhitā hoti
-------------------------------------------------
[page 105]
 Yāvadeva ñāṇamattāya patissatimattāya anissito ca viharati na
 ca kiñci loke upādiyati evampi bhikkhave bhikkhu kāye
 kāyānupassī viharati. Ānāpānapabbaṁ.
      [134] Puna caparaṁ bhikkhave bhikkhu gacchanto vā gacchāmīti
 pajānāti ṭhito vā ṭhitomhīti pajānāti nisinno vā < PTS. M I , 57 >nisinnomhīti
 pajānāti sayāno vā sayānomhīti pajānāti. Yathā yathā
 vā panassa kāyo paṇihito hoti tathā tathā naṁ pajānāti.
 Iti ajjhattaṁ vā kāye kāyānupassī viharati .pe. Evampi
 bhikkhave bhikkhu kāye kāyānupassī viharati. Iriyāpathapabbaṁ.
      [135] Puna caparaṁ bhikkhave bhikkhu abhikkante paṭikkante
 sampajānakārī hoti ālokite vilokite sampajānakārī hoti
 sammiñjite pasārite sampajānakārī hoti saṅghāṭipattacīvaradhāraṇe
 sampajānakārī hoti asite pīte khāyite sāyite sampajānakārī
 hoti uccārapassāvakamme sampajānakārī hoti gate ṭhite nisinne
 sutte jāgarite bhāsite tuṇhībhāve sampajānakārī hoti. Iti
 ajjhattaṁ vā kāye kāyānupassī viharati .pe. Evampi bhikkhave
 bhikkhu kāye kāyānupassī viharati. Sampajaññapabbaṁ.
      [136] Puna caparaṁ bhikkhave bhikkhu imameva kāyaṁ uddhaṁ pādatalā
 adho kesamatthakā tacapariyantaṁ pūrannānappakārassa asucino
 paccavekkhati atthi imasmiṁ kāye kesā lomā nakhā dantā taco
-------------------------------------------------
[page 106]
 Maṁsaṁ nahārū aṭṭhī aṭṭhimiñjaṁ vakkaṁ hadayaṁ yakanaṁ kilomakaṁ pihakaṁ
 papphāsaṁ antaṁ antaguṇaṁ udariyaṁ karīsaṁ pittaṁ semhaṁ pubbo lohitaṁ
 sedo medo assu vasā kheḷo siṅghāṇikā lasikā muttanti.
 Seyyathāpi bhikkhave ubhatomukhā mūtoḷī 1- pūvā nānāvihitassa dhaññassa
 seyyathīdaṁ sālīnaṁ vīhīnaṁ muggānaṁ māsānaṁ tilānaṁ taṇḍulānaṁ.
 Tamenaṁ cakkhumā puriso muñcitvā paccavekkheyya ime sālī
 ime vīhī ime muggā ime māsā ime tilā ime taṇḍulāti
 evameva kho bhikkhave bhikkhu imameva kāyaṁ uddhaṁ pādatalā adho
 kesamatthakā tacapariyantaṁ pūrannānappakārassa asucino paccavekkhati
 atthi imasmiṁ kāye kesā lomā .pe. Lasikā muttanti.
 Iti ajjhattaṁ vā kāye kāyānupassī viharati .pe. Evampi
 bhikkhave bhikkhu kāye kāyānupassī viharati. Paṭikkūlapabbaṁ.
      [137] Puna caparaṁ bhikkhave bhikkhu imameva kāyaṁ yathāṭhitaṁ yathāpaṇihitaṁ
 dhātuso paccavekkhati atthi imasmiṁ kāye paṭhavīdhātu
 āpodhātu tejodhātu vāyodhātūti. < PTS. M I , 58 >Seyyathāpi bhikkhave dakkho
 goghātako vā goghātakantevāsī vā gāviṁ vadhitvā cātummahāpathe
 vilaso paṭivibhajitvā nisinno assa evameva kho bhikkhave bhikkhu
 imameva kāyaṁ yathāṭhitaṁ yathāpaṇihitaṁ dhātuso paccavekkhati atthi
 imasmiṁ kāye paṭhavīdhātu āpodhātu tejodhātu vāyodhātūti.
 Iti ajjhattaṁ vā kāye kāyānupassī viharati .pe. Evampi

  *  *  *  *  *  *
  Footnote:1 Po. Ma. putoḷī.
-------------------------------------------------
[page 107]
 Bhikkhave bhikkhu kāye kāyānupassī viharati. Dhātupabbaṁ.
      [138] Puna caparaṁ bhikkhave bhikkhu seyyathāpi passeyya sarīraṁ
 sīvathikāya chaḍḍitaṁ ekāhamataṁ vā dvīhamataṁ vā tīhamataṁ vā
 uddhumātakaṁ vinīlakaṁ vipubbakajātaṁ. So imameva kāyaṁ upasaṁharati
 ayampi kho kāyo evaṁdhammo evaṁbhāvī evaṁ anatītoti 1-. Iti
 ajjhattaṁ vā kāye kāyānupassī viharati .pe. Evampi bhikkhave
 bhikkhu kāye kāyānupassī viharati. Puna caparaṁ bhikkhave bhikkhu
 seyyathāpi passeyya sarīraṁ sīvathikāya chaḍḍitaṁ kākehi 2- vā khajjamānaṁ
 gijjhehi vā khajjamānaṁ kulalehi vā khajjamānaṁ suvāṇehi 3- vā
 khajjamānaṁ siṅgālehi vā khajjamānaṁ vividhehi vā pāṇakajātehi
 khajjamānaṁ. So imameva kāyaṁ upasaṁharati ayampi kho kāyo
 evaṁdhammo evaṁbhāvī evaṁ anatītoti. Iti ajjhattaṁ vā kāye
 kāyānupassī viharati .pe. Evampi bhikkhave bhikkhu kāye kāyānupassī
 viharati. Puna caparaṁ bhikkhave bhikkhu seyyathāpi passeyya sarīraṁ
 sīvathikāya chaḍḍitaṁ aṭṭhisaṅkhalikaṁ 4- samaṁsalohitaṁ nhārusambandhaṁ .pe.
 Aṭṭhisaṅkhalikaṁ nimmaṁsalohitamakkhitaṁ nhārusambandhaṁ .pe. Aṭṭhisaṅkhalikaṁ
 apagatamaṁsalohitaṁ nhārusambandhaṁ .pe. Aṭṭhikāni apagatanhārusambandhāni 5-
 disā vidisā vikkhittāni aññena hatthaṭṭhikaṁ aññena

  *  *  *  *  *  *
  Footnote:1 Sī. etaṁ anatītotipi pāṭho. 2 Po. Yu. kākehi .. kulalehi .. gijjhehi ...
 Ma. kākehi .. kulalehi .. gijjhehi .. kuṅkehi .. sunakhehi .. bayagghehi ..
 dīpīhi .. siṅagālehi ... 3 Sī. Yu. supāṇehi. 4 Ma. Yu. aṭṭhikasaṅkhalikaṁ.
 5 Sī. Yu. apagatasambandhanāni.
-------------------------------------------------
[page 108]
 Pādaṭṭhikaṁ [1]- aññena jaṅghaṭṭhikaṁ aññena ūruṭṭhikaṁ aññena kaṭiṭṭhikaṁ 2-
 aññena piṭṭhikaṇṭakaṭṭhikaṁ aññena phāsukaṭṭhikaṁ aññena uraṭṭhikaṁ
 aññena bāhuṭṭhikaṁ aññena aṁsaṭṭhikaṁ aññena gīvaṭṭhikaṁ aññena
 hanuṭṭhikaṁ aññena dantaṭṭhikaṁ aññena sīsakaṭāhaṁ. So imameva
 kāyaṁ upasaṁharati ayampi kho kāyo evaṁdhammo evaṁbhāvī evaṁ
 anatītoti. Iti ajjhattaṁ vā kāye kāyānupassī viharati .pe.
 Evampi bhikkhave bhikkhu kāye kāyānupassī viharati. Puna caparaṁ
 bhikkhave bhikkhu seyyathāpi passeyya sarīraṁ sīvathikāya chaḍḍitaṁ aṭṭhikāni
 setāni saṅkhavaṇṇūpanibhāni .... Aṭṭhikāni puñjakitāni terovassikāni ....
 Aṭṭhikāni pūtīni cuṇṇakajātāni. < PTS. M I , 59 >So imameva
 kāyaṁ upasaṁharati ayampi kho kāyo evaṁdhammo evaṁbhāvī evaṁ
 anatītoti. Iti ajjhattaṁ vā kāye kāyānupassī viharati
 bahiddhā vā kāye kāyānupassī viharati ajjhattabahiddhā vā
 kāye kāyānupassī viharati samudayadhammānupassī vā kāyasmiṁ viharati
 vayadhammānupassī vā kāyasmiṁ viharati samudayavayadhammānupassī vā
 kāyasmiṁ viharati atthi kāyoti vā panassa sati paccupaṭṭhitā
 hoti yāvadeva ñāṇamattāya patissatimattāya anissito ca
 viharati na ca kiñci loke upādiyati evampi kho bhikkhave bhikkhu
 kāye kāyānupassī viharati. Navasīvathikāpabbaṁ. Kāyānupassanāsatipaṭṭhānaṁ.

  *  *  *  *  *  *
  Footnote:1 Ma. aññena gopphakaṭṭhikaṁ. 2 Ma. ... kaṭiṭṭhikaṁ ... phāsukaṭṭhikaṁ ...
  piṭṭhiṭṭhikaṁ ... khandhaṭṭhikaṁ ... gīvaṭṭhikaṁ ....
-------------------------------------------------
[page 109]
      [139] Kathañca bhikkhave bhikkhu vedanāsu vedanānupassī viharati.
 Idha bhikkhave bhikkhu sukhaṁ [1]- vedanaṁ vediyamāno sukhaṁ vedanaṁ vediyāmīti
 pajānāti dukkhaṁ [2]- vedanaṁ vediyamāno dukkhaṁ vedanaṁ vediyāmīti
 pajānāti adukkhamasukhaṁ [3]- vedanaṁ vediyamāno adukkhamasukhaṁ vedanaṁ
 vediyāmīti pajānāti. Sāmisaṁ vā sukhaṁ vedanaṁ vediyamāno sāmisaṁ
 sukhaṁ vedanaṁ vediyāmīti pajānāti nirāmisaṁ vā sukhaṁ vedanaṁ vediyamāno
 nirāmisaṁ sukhaṁ vedanaṁ vediyāmīti pajānāti. Sāmisaṁ vā dukkhaṁ
 vedanaṁ vediyamāno sāmisaṁ dukkhaṁ vedanaṁ vediyāmīti pajānāti
 nirāmisaṁ vā dukkhaṁ vedanaṁ vediyamāno nirāmisaṁ dukkhaṁ vedanaṁ
 vediyāmīti pajānāti. Sāmisaṁ vā adukkhamasukhaṁ vedanaṁ vediyamāno
 sāmisaṁ adukkhamasukhaṁ vedanaṁ vediyāmīti pajānāti nirāmisaṁ vā adukkhamasukhaṁ
 vedanaṁ vediyamāno nirāmisaṁ adukkhamasukhaṁ vedanaṁ vediyāmīti
 pajānāti. Iti ajjhattaṁ vā vedanāsu vedanānupassī viharati
 bahiddhā vā vedanāsu vedanānupassī viharati ajjhattabahiddhā vā
 vedanāsu vedanānupassī viharati samudayadhammānupassī vā vedanāsu
 viharati vayadhammānupassī vā vedanāsu viharati samudayavayadhammānupassī
 vā vedanāsu viharati atthi vedanāti vā panassa sati paccupaṭṭhitā
 hoti yāvadeva ñāṇamattāya patissatimattāya anissito ca viharati
 na ca kiñci loke upādiyati evaṁ kho bhikkhave bhikkhu vedanāsu
 vedanānupassī viharati. Vedanānupassanāsatipaṭṭhānaṁ.

  *  *  *  *  *  *
  Footnote:1-2-3 Po. Ma. vā.
-------------------------------------------------
[page 110]
    [140] Kathañca bhikkhave bhikkhu citte cittānupassī viharati.
 Idha bhikkhave bhikkhu sarāgaṁ vā cittaṁ sarāgaṁ cittanti pajānāti
 vītarāgaṁ vā cittaṁ vītarāgaṁ cittanti pajānāti. Sadosaṁ vā
 cittaṁ sadosaṁ cittanti pajānāti vītadosaṁ vā cittaṁ vītadosaṁ
 cittanti pajānāti. Samohaṁ vā cittaṁ samohaṁ cittanti pajānāti
 vītamohaṁ vā cittaṁ vītamohaṁ cittanti pajānāti. Saṅkhittaṁ vā
 cittaṁ saṅkhittaṁ cittanti pajānāti vikkhittaṁ vā cittaṁ vikkhittaṁ
 cittanti pajānāti. Mahaggataṁ vā cittaṁ mahaggataṁ cittanti
 pajānāti amahaggataṁ vā cittaṁ amahaggataṁ cittanti pajānāti.
 Sauttaraṁ vā cittaṁ sauttaraṁ cittanti pajānāti anuttaraṁ vā
 cittaṁ anuttaraṁ cittanti pajānāti. Samāhitaṁ vā cittaṁ
 samāhitaṁ cittanti pajānāti asamāhitaṁ vā cittaṁ asamāhitaṁ
 cittanti pajānāti. Vimuttaṁ vā cittaṁ vimuttaṁ cittanti pajānāti
 avimuttaṁ vā cittaṁ avimuttaṁ cittanti pajānāti. Iti ajjhattaṁ
 vā citte cittānupassī viharati bahiddhā vā citte cittānupassī
 viharati ajjhattabahiddhā vā citte cittānupassī viharati samudayadhammānupassī
 vā cittasmiṁ viharati vayadhammānupassī vā cittasmiṁ
 viharati samudayavayadhammānupassī vā cittasmiṁ viharati atthi cittanti
 vā panassa sati paccupaṭṭhitā hoti yāvadeva ñāṇamattāya
 patissatimattāya anissito ca viharati na ca kiñci loke
-------------------------------------------------
[page 111]
 Upādiyati evaṁ kho bhikkhave bhikkhu citte cittānupassī viharati.
 Cittānupassanāsatipaṭṭhānaṁ.
      [141] Kathañca bhikkhave bhikkhu dhammesu dhammānupassī viharati.
 Idha bhikkhave bhikkhu dhammesu dhammānupassī viharati pañcasu nīvaraṇesu.
 Kathañca bhikkhave bhikkhu dhammesu dhammānupassī viharati pañcasu
 nīvaraṇesu. Idha bhikkhave bhikkhu santaṁ vā ajjhattaṁ kāmachandaṁ
 atthi me ajjhattaṁ kāmachandoti pajānāti asantaṁ vā
 ajjhattaṁ kāmachandaṁ natthi me ajjhattaṁ kāmachandoti pajānāti.
 Yathā ca anuppannassa kāmachandassa uppādo hoti tañca pajānāti
 yathā ca uppannassa kāmachandassa pahānaṁ hoti tañca pajānāti
 yathā ca pahīnassa kāmachandassa āyatiṁ anuppādo hoti tañca
 pajānāti. Santaṁ vā ajjhattaṁ byāpādaṁ atthi me ajjhattaṁ
 byāpādoti pajānāti asantaṁ vā ajjhattaṁ byāpādaṁ natthi
 me ajjhattaṁ byāpādoti pajānāti. Yathā ca anuppannassa
 byāpādassa uppādo hoti tañca pajānāti yathā ca uppannassa
 byāpādassa pahānaṁ hoti tañca pajānāti yathā ca pahīnassa
 byāpādassa āyatiṁ anuppādo hoti tañca pajānāti. Santaṁ
 vā ajjhattaṁ thīnamiddhaṁ atthi me ajjhattaṁ thīnamiddhanti pajānāti
 asantaṁ vā ajjhattaṁ thīnamiddhaṁ natthi me ajjhattaṁ thīnamiddhanti
 pajānāti. Yathā ca anuppannassa thīnamiddhassa uppādo hoti
-------------------------------------------------
[page 112]
 Tañca pajānāti yathā ca uppannassa thīnamiddhassa pahānaṁ
 hoti tañca pajānāti yathā ca pahīnassa thīnamiddhassa āyatiṁ
 anuppādo hoti tañca pajānāti. Santaṁ vā ajjhattaṁ uddhaccakukkuccaṁ
 atthi me ajjhattaṁ uddhaccakukkuccanti pajānāti asantaṁ
 vā ajjhattaṁ uddhaccakukkuccaṁ natthi me ajjhattaṁ uddhaccakukkuccanti
 pajānāti. Yathā ca anuppannassa uddhaccakukkuccassa
 uppādo hoti tañca pajānāti yathā ca uppannassa uddhaccakukkuccassa
 pahānaṁ hoti tañca pajānāti yathā ca pahīnassa
 uddhaccakukkuccassa āyatiṁ anuppādo hoti tañca pajānāti.
 Santaṁ vā ajjhattaṁ vicikicchaṁ atthi me ajjhattaṁ vicikicchāti
 pajānāti asantaṁ vā ajjhattaṁ vicikicchaṁ natthi me ajjhattaṁ
 vicikicchāti pajānāti. Yathā ca anuppannāya vicikicchāya uppādo
 hoti tañca pajānāti yathā ca uppannāya vicikicchāya pahānaṁ
 hoti tañca pajānāti yathā ca pahīnāya vicikicchāya āyatiṁ
 anuppādo hoti tañca pajānāti. Iti ajjhattaṁ vā dhammesu
 dhammānupassī viharati bahiddhā vā dhammesu dhammānupassī viharati
 ajjhattabahiddhā vā dhammesu dhammānupassī viharati samudayadhammānupassī
 vā dhammesu viharati vayadhammānupassī vā dhammesu viharati
 samudayavayadhammānupassī vā dhammesu viharati atthi dhammāti vā
 panassa sati paccupaṭṭhitā hoti yāvadeva ñāṇamattāya patissatimattāya
-------------------------------------------------
[page 113]
 Anissito ca viharati na ca kiñci loke upādiyati
 evampi kho bhikkhave bhikkhu dhammesu dhammānupassī viharati pañcasu
 nīvaraṇesu. Nīvaraṇapabbaṁ.
      [142] Puna caparaṁ bhikkhave bhikkhu dhammesu dhammānupassī < PTS. M I , 61 >viharati
 pañcasu upādānakkhandhesu. Kathañca bhikkhave bhikkhu dhammesu
 dhammānupassī viharati pañcasu upādānakkhandhesu. Idha bhikkhave
 bhikkhu iti rūpaṁ iti rūpassa samudayo iti rūpassa atthaṅgamo
 iti vedanā iti vedanāya samudayo iti vedanāya atthaṅgamo
 iti saññā iti saññāya samudayo iti saññāya atthaṅgamo
 iti saṅkhārā iti saṅkhārānaṁ samudayo iti saṅkhārānaṁ atthaṅgamo
 iti viññāṇaṁ iti viññāṇassa samudayo iti viññāṇassa
 atthaṅgamoti. Iti ajjhattaṁ vā dhammesu dhammānupassī viharati
 bahiddhā vā dhammesu dhammānupassī viharati ajjhattabahiddhā vā
 dhammesu dhammānupassī viharati samudayadhammānupassī vā dhammesu viharati
 vayadhammānupassī vā dhammesu viharati samudayavayadhammānupassī vā
 dhammesu viharati atthi dhammāti vā panassa sati paccupaṭṭhitā
 hoti yāvadeva ñāṇamattāya patissatimattāya anissito ca viharati
 na ca kiñci loke upādiyati evampi kho bhikkhave bhikkhu dhammesu
 dhammānupassī viharati pañcasu upādānakkhandhesu. Khandhapabbaṁ.
      [143] Puna caparaṁ bhikkhave bhikkhu dhammesu dhammānupassī viharati
-------------------------------------------------
[page 114]
 Chasu ajjhattikabāhiresu āyatanesu. Kathañca bhikkhave bhikkhu dhammesu
 dhammānupassī viharati chasu ajjhattikabāhiresu āyatanesu. Idha
 bhikkhave bhikkhu cakkhuñca pajānāti rūpe ca pajānāti yañca tadubhayaṁ
 paṭicca uppajjati saññojanaṁ tañca pajānāti. Yathā ca
 anuppannassa saññojanassa uppādo hoti tañca pajānāti
 yathā ca uppannassa saññojanassa pahānaṁ hoti tañca pajānāti
 yathā ca pahīnassa saññojanassa āyatiṁ anuppādo hoti tañca
 pajānāti. Sotañca pajānāti sadde ca pajānāti .... Ghānañca
 pajānāti gandhe ca pajānāti .... Jivhañca pajānāti rase ca
 pajānāti .... Kāyañca pajānāti phoṭṭhabbe ca pajānāti ....
 Manañca pajānāti dhamme ca pajānāti yañca tadubhayaṁ paṭicca
 uppajjati saññojanaṁ tañca pajānāti. Yathā ca anuppannassa
 saññojanassa uppādo hoti tañca pajānāti yathā ca
 uppannassa saññojanassa pahānaṁ hoti tañca pajānāti yathā ca
 pahīnassa saññojanassa āyatiṁ anuppādo hoti tañca pajānāti.
 Iti ajjhattaṁ vā dhammesu dhammānupassī viharati bahiddhā vā
 dhammesu dhammānupassī viharati ajjhattabahiddhā vā dhammesu dhammānupassī
 viharati samudayadhammānupassī vā dhammesu viharati vayadhammānupassī
 vā dhammesu viharati samudayavayadhammānupassī vā dhammesu viharati
 atthi dhammāti vā panassa sati paccupaṭṭhitā hoti yāvadeva
-------------------------------------------------
[page 115]
 Ñāṇamattāya patissatimattāya anissito ca viharati na ca kiñci
 loke upādiyati evampi kho bhikkhave bhikkhu dhammesu dhammānupassī
 viharati chasu ajjhattikabāhiresu āyatanesu. Āyatanapabbaṁ.
      [144] Puna caparaṁ bhikkhave bhikkhu dhammesu dhammānupassī viharati
 sattasu bojjhaṅgesu. Kathañca bhikkhave bhikkhu dhammesu dhammānupassī
 viharati sattasu bojjhaṅgesu. Idha bhikkhave bhikkhu santaṁ
 vā ajjhattaṁ satisambojjhaṅgaṁ atthi me ajjhattaṁ satisambojjhaṅgoti
 pajānāti asantaṁ vā ajjhattaṁ satisambojjhaṅgaṁ natthi
 me ajjhattaṁ satisambojjhaṅgoti pajānāti. Yathā ca anuppannassa
 satisambojjhaṅgassa uppādo hoti tañca pajānāti yathā
 ca uppannassa satisambojjhaṅgassa bhāvanāpāripūri hoti tañca
 pajānāti. Santaṁ vā ajjhattaṁ dhammavicayasambojjhaṅgaṁ .... Santaṁ
 vā ajjhattaṁ viriyasambojjhaṅgaṁ .... Santaṁ vā ajjhattaṁ
 pītisambojjhaṅgaṁ .... Santaṁ vā ajjhattaṁ passaddhisambojjhaṅgaṁ ....
 Santaṁ vā ajjhattaṁ samādhisambojjhaṅgaṁ .... Santaṁ vā ajjhattaṁ
 upekkhāsambojjhaṅgaṁ atthi me ajjhattaṁ upekkhāsambojjhaṅgoti
 pajānāti asantaṁ vā ajjhattaṁ upekkhāsambojjhaṅgaṁ natthi me
 ajjhattaṁ upekkhāsambojjhaṅgoti pajānāti. Yathā ca anuppannassa
 upekkhāsambojjhaṅgassa uppādo hoti tañca pajānāti yathā
 ca uppannassa upekkhāsambojjhaṅgassa bhāvanāpāripūri hoti tañca
-------------------------------------------------
[page 116]
 Pajānāti. Iti ajjhattaṁ vā dhammesu dhammānupassī viharati
 bahiddhā vā dhammesu dhammānupassī viharati ajjhattabahiddhā vā
 dhammesu dhammānupassī viharati samudayadhammānupassī vā dhammesu
 viharati vayadhammānupassī vā dhammesu viharati samudayavayadhammānupassī
 vā dhammesu viharati atthi dhammāti vā panassa sati paccupaṭṭhitā
 hoti yāvadeva ñāṇamattāya patissatimattāya anissito ca viharati
 na ca kiñci loke upādiyati evampi kho bhikkhave bhikkhu dhammesu
 dhammānupassī viharati sattasu bojjhaṅgesu. Bojjhaṅgapabbaṁ. 1-
      [145] Puna caparaṁ bhikkhave bhikkhu dhammesu dhammānupassī viharati
 catūsu ariyasaccesu. Kathañca bhikkhave bhikkhu dhammesu dhammānupassī
 viharati catūsu ariyasaccesu. Idha bhikkhave bhikkhu idaṁ dukkhanti
 yathābhūtaṁ pajānāti ayaṁ dukkhasamudayoti yathābhūtaṁ pajānāti ayaṁ
 dukkhanirodhoti yathābhūtaṁ pajānāti ayaṁ dukkhanirodhagāminī paṭipadāti
 yathābhūtaṁ pajānāti 2-. Iti ajjhattaṁ vā dhammesu
 dhammānupassī viharati bahiddhā vā dhammesu dhammānupassī viharati
 ajjhattabahiddhā vā dhammesu dhammānupassī viharati samudayadhammānupassī
 vā dhammesu viharati vayadhammānupassī vā dhammesu viharati
 samudayavayadhammānupassī vā dhammesu viharati atthi dhammāti vā

  *  *  *  *  *  *
  Footnote:1 pāṭhantare puna paṭhamabhāṇavāroti dissaṁti. 2 pāṭhantare iti ajjhattaṁ vā .pe.
 paṭhamabhāṇavāroti imāni na dissanti.
-------------------------------------------------
[page 117]
 Panassa sati paccupaṭṭhitā hoti yāvadeva ñāṇamattāya patissatimattāya
 anissito ca viharati na ca kiñci loke upādiyati evaṁ
 kho bhikkhave bhikkhu dhammesu dhammānupassī viharati catūsu ariyasaccesu 1-.
 Saccapabbaṁ. Paṭhamabhāṇavāro.
      [146] 2- Katamañca bhikkhave dukkhaṁ ariyasaccaṁ. Jātipi dukkhā
 jarāpi dukkhā maraṇampi dukkhaṁ sokaparidevadukkhadomanassupāyāsāpi
 dukkhā appiyehi sampayogo dukkho piyehi vippayogo dukkho
 yampicchaṁ na labhati tampi dukkhaṁ saṅkhittena pañcupādānakkhandhā
 dukkhā. Katamā ca bhikkhave jāti. Yā tesaṁ tesaṁ sattānaṁ
 tamhi tamhi sattanikāye jāti sañjāti okkanti nibbatti abhinibbatti
 khandhānaṁ pātubhāvo āyatanānaṁ paṭilābho ayaṁ vuccati
 bhikkhave jāti. Katamā ca bhikkhave jarā. Yā tesaṁ tesaṁ
 sattānaṁ tamhi tamhi sattanikāye jarā jīraṇatā khaṇḍiccaṁ pāliccaṁ
 valittacatā āyuno saṁhāni indriyānaṁ paripāko ayaṁ vuccati bhikkhave
 jarā. Katamañca bhikkhave maraṇaṁ. Yā tesaṁ tesaṁ sattānaṁ
 tamhā tamhā sattanikāyā cuti cavanatā bhedo antaradhānaṁ maccu
 maraṇaṁ kālakiriyā khandhānaṁ bhedo kaḷevarassa nikkhepo jīvitindriyassa
 upacchedo idaṁ vuccati bhikkhave maraṇaṁ. Katamo ca bhikkhave
 soko. Yo kho bhikkhave aññataraññatarena byasanena samannāgatassa

  *  *  *  *  *  *
  Footnote:1 Sī. Yu. ettakamidaṁ. 2 Po. Ma. vitthārapāṭho.
-------------------------------------------------
[page 118]
 Aññataraññatarena dukkhadhammena phuṭṭhassa soko socanā socitattaṁ
 antosoko antoparisoko ayaṁ vuccati bhikkhave soko. Katamo
 ca bhikkhave paridevo. Yo kho bhikkhave aññataraññatarena byasanena
 samannāgatassa aññataraññatarena dukkhadhammena phuṭṭhassa ādevo
 paridevo ādevanā paridevanā ādevitattaṁ paridevitattaṁ ayaṁ
 vuccati bhikkhave paridevo. Katamañca bhikkhave dukkhaṁ. Yaṁ kho
 bhikkhave kāyikaṁ dukkhaṁ kāyikaṁ asātaṁ kāyasamphassajaṁ dukkhaṁ asātaṁ
 vedayitaṁ idaṁ vuccati bhikkhave dukkhaṁ. Katamañca bhikkhave domanassaṁ.
 Yaṁ kho bhikkhave cetasikaṁ dukkhaṁ cetasikaṁ asātaṁ cetosamphassajaṁ 1- dukkhaṁ
 asātaṁ vedayitaṁ idaṁ vuccati bhikkhave domanassaṁ. Katamo ca
 bhikkhave upāyāso. Yo kho bhikkhave aññataraññatarena byasanena
 samannāgatassa aññataraññatarena dukkhadhammena phuṭṭhassa āyāso
 upāyāso āyāsitattaṁ upāyāsitattaṁ ayaṁ vuccati bhikkhave
 upāyāso. Katamo ca bhikkhave appiyehi sampayogo dukkho.
 Idha bhikkhave yassa te honti aniṭṭhā akantā amanāpā rūpā
 saddā gandhā rasā phoṭṭhabbā [2]- ye vā panassa te honti anatthakāmā
 ahitakāmā aphāsukāmā ayogakkhemakāmā yā tehi saṅgati samāgamo
 samodhānaṁ missībhāvo ayaṁ vuccati bhikkhave appiyehi sampayogo
 dukkho. Katamo ca bhikkhave piyehi vippayogo dukkho. Idha
 bhikkhave yassa te honti iṭṭhā kantā manāpā rūpā saddā

  *  *  *  *  *  *
  Footnote:1 Ma. mano ... 2 Ma. dhammā.
-------------------------------------------------
[page 119]
 Gandhā rasā phoṭṭhabbā [1]- ye vā panassa te honti atthakāmā
 hitakāmā phāsukāmā yogakkhemakāmā mātā vā pitā vā bhātā
 vā bhaginī vā mittā vā amaccā vā ñātisālohitā vā yā
 tehi asaṅgati asamāgamo asamodhānaṁ amissībhāvo ayaṁ vuccati
 bhikkhave piyehi vippayogo dukkho. Katamañca bhikkhave yampicchaṁ
 na labhati tampi dukkhaṁ. Jātidhammānaṁ bhikkhave sattānaṁ evaṁ
 icchā uppajjati aho vata mayaṁ na jātidhammā assāma na ca
 vata no jāti āgaccheyyāti na kho panetaṁ icchāya pattabbaṁ
 idampi yampicchaṁ na labhati tampi dukkhaṁ. Jarādhammānaṁ bhikkhave
 sattānaṁ .... Byādhidhammānaṁ bhikkhave sattānaṁ .... Maraṇadhammānaṁ
 bhikkhave sattānaṁ .... Sokaparidevadukkhadomanassupāyāsadhammānaṁ bhikkhave
 sattānaṁ evaṁ icchā uppajjati aho vata mayaṁ na sokaparidevadukkha-
 domanassupāyāsadhammā assāma na ca vata no sokaparidevadukkha-
 domanassupāyāsā āgaccheyyunti na kho panetaṁ icchāya pattabbaṁ
 idampi yampicchaṁ na labhati tampi dukkhaṁ. Katame ca bhikkhave
 saṅkhittena pañcupādānakkhandhā dukkhā seyyathīdaṁ rūpūpādānakkhandho
 vedanūpādānakkhandho saññūpādānakkhandho saṅkhārūpādānakkhandho
 viññāṇūpādānakkhandho ime vuccanti bhikkhave saṅkhittena
 pañcupādānakkhandhā dukkhā. Idaṁ vuccati bhikkhave dukkhaṁ ariyasaccaṁ.
      [147] Katamañca bhikkhave dukkhasamudayo 2- ariyasaccaṁ. Yāyaṁ

  *  *  *  *  *  *
  Footnote:1 Ma. dhammā. 2 Ma. dukkhasamudayaṁ.
-------------------------------------------------
[page 120]
 Taṇhā ponobbhavikā nandirāgasahagatā tatratatrābhinandinī seyyathīdaṁ
 kāmataṇhā bhavataṇhā vibhavataṇhā. Sā kho panesā bhikkhave
 taṇhā kattha uppajjamānā uppajjati kattha nivīsamānā nivīsati. Yaṁ
 loke piyarūpaṁ sātarūpaṁ etthesā taṇhā uppajjamānā uppajjati
 ettha nivīsamānā nivīsati. Kiñca loke piyarūpaṁ sātarūpaṁ. Cakkhuṁ
 loke piyarūpaṁ sātarūpaṁ etthesā taṇhā uppajjamānā uppajjati
 ettha nivīsamānā nivīsati. Sotaṁ ghānaṁ jivhā kāyo mano loke
 piyarūpaṁ sātarūpaṁ etthesā taṇhā uppajjamānā uppajjati ettha
 nivīsamānā nivīsati. Rūpā saddā gandhā rasā phoṭṭhabbā dhammā
 loke piyarūpaṁ sātarūpaṁ etthesā taṇhā uppajjamānā uppajjati
 ettha nivīsamānā nivīsati. Cakkhuviññāṇaṁ sotaviññāṇaṁ ghānaviññāṇaṁ
 jivhāviññāṇaṁ kāyaviññāṇaṁ manoviññāṇaṁ loke piyarūpaṁ
 sātarūpaṁ etthesā taṇhā uppajjamānā uppajjati ettha
 nivīsamānā nivīsati. Cakkhusamphasso sotasamphasso ghānasamphasso
 jivhāsamphasso kāyasamphasso manosamphasso loke piyarūpaṁ sātarūpaṁ
 etthesā taṇhā uppajjamānā uppajjati ettha nivīsamānā
 nivīsati. Cakkhusamphassajā vedanā sotasamphassajā vedanā ghānasamphassajā
 vedanā jivhāsamphassajā vedanā kāyasamphassajā vedanā
 manosamphassajā vedanā loke piyarūpaṁ sātarūpaṁ etthesā taṇhā
 uppajjamānā uppajjati ettha nivīsamānā nivīsati. Rūpasaññā
-------------------------------------------------
[page 121]
 Saddasaññā gandhasaññā rasasaññā phoṭṭhabbasaññā dhammasaññā
 loke piyarūpaṁ sātarūpaṁ etthesā taṇhā uppajjamānā uppajjati
 ettha nivīsamānā nivīsati. Rūpasañcetanā saddasañcetanā gandhasañcetanā
 rasasañcetanā phoṭṭhabbasañcetanā dhammasañcetanā loke
 piyarūpaṁ sātarūpaṁ etthesā taṇhā uppajjamānā uppajjati ettha
 nivīsamānā nivīsati. Rūpataṇhā saddataṇhā gandhataṇhā rasataṇhā
 phoṭṭhabbataṇhā dhammataṇhā loke piyarūpaṁ sātarūpaṁ etthesā
 taṇhā uppajjamānā uppajjati ettha nivīsamānā nivīsati.
 Rūpavitakko saddavitakko gandhavitakko rasavitakko phoṭṭhabbavitakko
 dhammavitakko loke piyarūpaṁ sātarūpaṁ etthesā taṇhā uppajjamānā
 uppajjati ettha nivīsamānā nivīsati. Rūpavicāro saddavicāro
 gandhavicāro rasavicāro phoṭṭhabbavicāro dhammavicāro loke piyarūpaṁ
 sātarūpaṁ etthesā taṇhā uppajjamānā uppajjati ettha nivīsamānā
 nivīsati. Idaṁ vuccati bhikkhave dukkhasamudayo ariyasaccaṁ.
      [148] Katamañca bhikkhave dukkhanirodho ariyasaccaṁ. Yo tassāyeva
 taṇhāya asesavirāganirodho cāgo paṭinissaggo mutti anālayo.
 Sā kho panesā bhikkhave taṇhā kattha pahiyyamānā pahiyyati
 kattha nirujjhamānā nirujjhati. Yaṁ loke piyarūpaṁ sātarūpaṁ etthesā
 taṇhā pahiyyamānā pahiyyati ettha nirujjhamānā nirujjhati.
 Kiñci loke piyarūpaṁ sātarūpaṁ. Cakkhuṁ loke piyarūpaṁ sātarūpaṁ
-------------------------------------------------
[page 122]
 Etthesā taṇhā pahiyyamānā pahiyyati ettha nirujjhamānā
 nirujjhati. Sotaṁ ghānaṁ jivhā kāyo mano loke piyarūpaṁ sātarūpaṁ
 etthesā taṇhā pahiyyamānā pahiyyati ettha nirujjhamānā nirujjhati.
 Rūpā saddā gandhā rasā phoṭṭhabbā dhammā loke piyarūpaṁ sātarūpaṁ
 etthesā taṇhā pahiyyamānā pahiyyati ettha nirujjhamānā
 nirujjhati. Cakkhuviññāṇaṁ sotaviññāṇaṁ ghānaviññāṇaṁ jivhāviññāṇaṁ
 kāyaviññāṇaṁ manoviññāṇaṁ loke piyarūpaṁ sātarūpaṁ
 etthesā taṇhā pahiyyamānā pahiyyati ettha nirujjhamānā
 nirujjhati. Cakkhusamphasso sotasamphasso ghānasamphasso jivhāsamphasso
 kāyasamphasso manosamphasso loke piyarūpaṁ sātarūpaṁ
 etthesā taṇhā pahiyyamānā pahiyyati ettha nirujjhamānā
 nirujjhati. Cakkhusamphassajā vedanā sotasamphassajā vedanā ghānasamphassajā
 vedanā jivhāsamphassajā vedanā kāyasamphassajā vedanā
 manosamphassajā vedanā loke piyarūpaṁ sātarūpaṁ etthesā taṇhā
 pahiyyamānā pahiyyati ettha nirujjhamānā nirujjhati. Rūpasaññā
 saddasaññā gandhasaññā rasasaññā phoṭṭhabbasaññā dhammasaññā
 loke piyarūpaṁ sātarūpaṁ etthesā taṇhā pahiyyamānā pahiyyati
 ettha nirujjhamānā nirujjhati. Rūpasañcetanā saddasañcetanā
 gandhasañcetanā rasasañcetanā phoṭṭhabbasañcetanā dhammasañcetanā
 loke piyarūpaṁ sātarūpaṁ etthesā taṇhā pahiyyamānā pahiyyati
-------------------------------------------------
[page 123]
 Ettha nirujjhamānā nirujjhati. Rūpataṇhā saddataṇhā gandhataṇhā
 rasataṇhā phoṭṭhabbataṇhā dhammataṇhā loke piyarūpaṁ sātarūpaṁ
 etthesā taṇhā pahiyyamānā pahiyyati ettha nirujjhamānā
 nirujjhati. Rūpavitakko saddavitakko gandhavitakko rasavitakko
 phoṭṭhabbavitakko dhammavitakko loke piyarūpaṁ sātarūpaṁ etthesā
 taṇhā pahiyyamānā pahiyyati ettha nirujjhamānā nirujjhati.
 Rūpavicāro saddavicāro gandhavicāro rasavicāro phoṭṭhabbavicāro
 dhammavicāro loke piyarūpaṁ sātarūpaṁ etthesā taṇhā pahiyyamānā
 pahiyyati ettha nirujjhamānā nirujjhati. Idaṁ vuccati bhikkhave
 dukkhanirodho ariyasaccaṁ.
       [149] Katamañca bhikkhave dukkhanirodhagāminī paṭipadā ariyasaccaṁ.
 Ayameva ariyo aṭṭhaṅgiko maggo seyyathīdaṁ sammādiṭṭhi sammāsaṅkappo
 sammāvācā sammākammanto sammāājīvo sammāvāyāmo
 sammāsati sammāsamādhi. Katamā ca bhikkhave sammādiṭṭhi. Yaṁ kho
 bhikkhave dukkhe ñāṇaṁ dukkhasamudaye ñāṇaṁ dukkhanirodhe ñāṇaṁ
 dukkhanirodhagāminiyā paṭipadāya ñāṇaṁ ayaṁ vuccati bhikkhave sammādiṭṭhi.
 Katamo ca bhikkhave sammāsaṅkappo. Nekkhammasaṅkappo
 abyāpādasaṅkappo avihiṁsāsaṅkappo ayaṁ vuccati bhikkhave sammāsaṅkappo.
 Katamā ca bhikkhave sammāvācā. Musāvādā veramaṇī
 pisuṇāya vācāya veramaṇī pharusāya vācāya veramaṇī samphappalāpā
-------------------------------------------------
[page 124]
 Veramaṇī ayaṁ vuccati bhikkhave sammāvācā. Katamo ca bhikkhave
 sammākammanto. Pāṇātipātā veramaṇī adinnādānā veramaṇī
 kāmesumicchācārā veramaṇī ayaṁ vuccati bhikkhave sammākammanto.
 Katamo ca bhikkhave sammāājīvo. Idha bhikkhave ariyasāvako
 micchāājīvaṁ pahāya sammāājīvena jīvikaṁ kappeti ayaṁ vuccati
 bhikkhave sammāājīvo. Katamo ca bhikkhave sammāvāyāmo.
 Idha bhikkhave bhikkhu anuppannānaṁ pāpakānaṁ akusalānaṁ dhammānaṁ
 anuppādāya chandaṁ janeti vāyamati viriyaṁ ārabhati cittaṁ paggaṇhāti
 padahati uppannānaṁ pāpakānaṁ akusalānaṁ dhammānaṁ pahānāya chandaṁ
 janeti vāyamati viriyaṁ ārabhati cittaṁ paggaṇhāti padahati anuppannānaṁ
 kusalānaṁ dhammānaṁ uppādāya chandaṁ janeti vāyamati viriyaṁ
 ārabhati cittaṁ paggaṇhāti padahati uppannānaṁ kusalānaṁ dhammānaṁ
 ṭhitiyā asammosāya bhiyyobhāvāya vepullāya bhāvanāya pāripūriyā
 chandaṁ janeti vāyamati viriyaṁ ārabhati cittaṁ paggaṇhāti padahati ayaṁ
 vuccati bhikkhave sammāvāyāmo. Katamā ca bhikkhave sammāsati.
 Idha bhikkhave bhikkhu kāye kāyānupassī viharati ātāpī sampajāno
 satimā vineyya loke abhijjhādomanassaṁ. Vedanāsu vedanānupassī
 viharati ātāpī sampajāno satimā vineyya loke abhijjhādomanassaṁ.
 Citte cittānupassī viharati ātāpī sampajāno satimā vineyya
 loke abhijjhādomanassaṁ. Dhammesu dhammānupassī viharati ātāpī
-------------------------------------------------
[page 125]
 Sampajāno satimā vineyya loke abhijjhādomanassaṁ ayaṁ vuccati
 bhikkhave sammāsati. Katamo ca bhikkhave sammāsamādhi. Idha bhikkhave
 bhikkhu vivicceva kāmehi vivicca akusalehi dhammehi savitakkaṁ savicāraṁ
 vivekajaṁ pītisukhaṁ paṭhamaṁ jhānaṁ upasampajja viharati vitakkavicārānaṁ
 vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ
 samādhijaṁ pītisukhaṁ dutiyaṁ jhānaṁ upasampajja viharati pītiyā ca virāgā
 upekkhako ca viharati sato ca sampajāno sukhañca kāyena paṭisaṁvedeti
 yantaṁ ariyā ācikkhanti upekkhako satimā sukhavihārīti
 tatiyaṁ jhānaṁ upasampajja viharati sukhassa ca pahānā dukkhassa ca
 pahānā pubbeva somanassadomanassānaṁ atthaṅgamā adukkhamasukhaṁ
 upekkhāsatipārisuddhiṁ catutthaṁ jhānaṁ upasampajja viharati ayaṁ vuccati
 bhikkhave sammāsamādhi. Idaṁ vuccati bhikkhave dukkhanirodhagāminī paṭipadā
 ariyasaccaṁ.
      [150] Iti ajjhattaṁ vā dhammesu dhammānupassī viharati bahiddhā
 vā dhammesu dhammānupassī viharati ajjhattabahiddhā vā dhammesu
 dhammānupassī viharati samudayadhammānupassī vā dhammesu viharati
 vayadhammānupassī vā dhammesu viharati samudayavayadhammānupassī vā
 dhammesu viharati atthi dhammāti vā panassa sati paccupaṭṭhitā
 hoti yāvadeva ñāṇamattāya patissatimattāya anissito ca
 viharati na ca kiñci loke upādiyati evampi kho bhikkhave bhikkhu
-------------------------------------------------
[page 126]
 Dhammesu dhammānupassī viharati catūsu ariyasaccesu. 1-
      [151] Yo hi koci bhikkhave ime cattāro satipaṭṭhāne evaṁ
 bhāveyya satta vassāni tassa dvinnaṁ phalānaṁ aññataraṁ phalaṁ
 pāṭikaṅkhaṁ diṭṭheva dhamme aññā sati vā upādisese anāgāmitā
 tiṭṭhantu bhikkhave satta vassāni. Yo hi < PTS. M I , 63 >koci bhikkhave ime
 cattāro satipaṭṭhāne evaṁ bhāveyya cha vassāni pañca vassāni
 cattāri vassāni tīṇi vassāni dve vassāni ekaṁ vassaṁ ... Tiṭṭhatu
 bhikkhave ekaṁ vassaṁ. Yo hi koci bhikkhave ime cattāro
 satipaṭṭhāne evaṁ bhāveyya satta māsāni tassa dvinnaṁ phalānaṁ
 aññataraṁ phalaṁ pāṭikaṅkhaṁ diṭṭheva dhamme aññā sati vā upādisese
 anāgāmitā tiṭṭhantu bhikkhave satta māsāni. Yo hi
 koci bhikkhave ime cattāro satipaṭṭhāne evaṁ bhāveyya cha māsāni
 pañca māsāni cattāri māsāni tīṇi māsāni dve māsāni [2]- māsaṁ
 aḍḍhamāsaṁ ... Tiṭṭhatu bhikkhave aḍḍhamāso. Yo hi koci bhikkhave
 ime cattāro satipaṭṭhāne evaṁ bhāveyya sattāhaṁ tassa dvinnaṁ
 phalānaṁ aññataraṁ phalaṁ pāṭikaṅkhaṁ diṭṭheva dhamme aññā sati
 vā upādisese anāgāmitā.
      [152] Ekāyano ayaṁ bhikkhave maggo sattānaṁ visuddhiyā
 sokaparidevānaṁ samatikkamāya dukkhadomanassānaṁ atthaṅgamāya ñāyassa

  *  *  *  *  *  *
  Footnote:1 pāṭhantare puna saccapabbaṁ. dhammānupassanāsatipaṭṭhānanti dissanti.
 2 Po. Ma. ekaṁ.
-------------------------------------------------
[page 127]
 Adhigamāya nibbānassa sacchikiriyāya yadidaṁ cattāro satipaṭṭhānāti.
 Iti yantaṁ vuttaṁ idametaṁ paṭicca vuttanti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
               Satipaṭṭhānasuttaṁ niṭṭhitaṁ dasamaṁ.
                Mūlapariyāyavaggo paṭhamo.
                     Tassuddānaṁ
      ajaraṁ amaraṁ amatādhigamaṁ phalamagganidassanaṁ dukkhanudaṁ
      sahitatthamahārahassakaraṁ bahupītiharaṁ vividhaṁ suṇātha
      taḷākāva supūritaṁ ghammapathe tividhaggisilesitanibbānaṁ
      byādhipanodanaopadayo majjhimasuttavarā ṭhapitā
      madhumaddavamandarasā amarānaṁ khiḍḍaratijananī
      manusaṅghaṁ taṁ suttabyākaraṇañca ṭhapitā sakyaputtānmābhiramattā
      tipaññāsavaraṁ diyaḍḍhasataṁ dve ca veyyākaraṇaṁ apare ca te
      asame pathavaggavagge anupubbena ekamanā nisāmetha mūdaggaṁ
          1- mūlāasavadhammadāyāda- bheravanaṅgaṇakaṅkhasuttaṁ
             vatthasallekhadiṭṭhisati pathavaggavaro so samatto.

  *  *  *  *  *  *
  Footnote:1 Sī. subhavayavādāyacapubbagamo agaṇigaṇāṅgaṇasabbhayano piyakāravapaṇḍarasallikhino
  tathādiṭṭhisatiasamo paṭhamo brūvarovaravaggoti pāṭho dissati.
-------------------------------------------------
[page 128]
                        Sīhanādavaggo
                        ---------
                       cūḷasīhanādasuttaṁ
      [153] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
      [154] Bhagavā etadavoca idheva bhikkhave samaṇo idha dutiyo
 samaṇo idha tatiyo samaṇo idha catuttho samaṇo suññā parappavādā
 samaṇehi 1- aññebhīti evameva bhikkhave sammā sīhanādaṁ nadatha.
 Ṭhānaṁ kho panetaṁ bhikkhave vijjati yaṁ idha 2- aññatitthiyā paribbājakā
 evaṁ vadeyyuṁ ko panāyasmantānaṁ assāso kiṁ balaṁ yena tumhe
 āyasmanto attani sampassamānā evaṁ vadetha idheva samaṇo
 idha dutiyo samaṇo idha tatiyo samaṇo idha catuttho samaṇo
 suññā parappavādā samaṇehi aññebhīti evaṁvādino bhikkhave
 aññatitthiyā paribbājakā evamassu vacanīyā atthi kho no
 āvuso tena bhagavatā jānatā passatā arahatā sammāsambuddhena
 cattāro dhammā akkhātā ye mayaṁ attani sampassamānā evaṁ
 vadema idheva samaṇo idha dutiyo samaṇo idha tatiyo samaṇo

  *  *  *  *  *  *
  Footnote:1 Po. Ma. samaṇebhi aññehi. 2 Po. Ma. ayaṁ pāṭho natthi.
-------------------------------------------------
[page 129]
 Idha catuttho samaṇo suññā parappavādā samaṇehi aññebhīti
 katame cattāro atthi kho no āvuso satthari pasādo atthi
 dhamme pasādo atthi sīlesu paripūrakāritā sahadhammikā kho pana
 piyā manāpā gahaṭṭhā ceva pabbajitā ca ime kho no āvuso
 tena bhagavatā jānatā passatā arahatā sammāsambuddhena cattāro
 dhammā akkhātā ye mayaṁ attani sampassamānā evaṁ vadema idheva
 samaṇo idha dutiyo samaṇo idha tatiyo samaṇo idha catuttho samaṇo
 suññā parappavādā samaṇehi aññebhīti. Ṭhānaṁ kho panetaṁ bhikkhave
 vijjati yaṁ aññatitthiyā paribbājakā evaṁ vadeyyuṁ amhākampi
 kho āvuso atthi satthari pasādo yo amhākaṁ satthā amhākampi
 atthi dhamme pasādo yo 1- amhākaṁ dhammo mayampi sīlesu paripūrakārino
 yāni amhākaṁ sīlāni amhākampi sahadhammikā piyā
 manāpā gahaṭṭhā ceva pabbajitā ca. Idha no āvuso ko viseso
 ko adhippāyo 2- kiṁ nānākaraṇaṁ yadidaṁ tumhākañceva amhākañcāti.
 Evaṁvādino bhikkhave aññatitthiyā paribbājakā evamassu
 vacanīyā kiṁ panāvuso ekā niṭṭhā udāhu puthū niṭṭhāti. Sammā
 byākaramānā bhikkhave aññatitthiyā paribbājakā evaṁ byākareyyuṁ
 ekā hāvuso niṭṭhā na puthū niṭṭhāti. Sā panāvuso niṭṭhā sarāgassa
 udāhu vītarāgassāti. Sammā byākaramānā bhikkhave aññatitthiyā

  *  *  *  *  *  *
  Footnote:1 Yu. so. 2 adhippāyasotipi pāṭho.
-------------------------------------------------
[page 130]
 Paribbājakā evaṁ byākareyyuṁ vītarāgassāvuso sā niṭṭhā na sā
 niṭṭhā sarāgassāti. Sā panāvuso niṭṭhā sadosassa udāhu
 vītadosassāti. Sammā byākaramānā bhikkhave aññatitthiyā
 paribbājakā evaṁ byākareyyuṁ vītadosassāvuso sā niṭṭhā na sā
 niṭṭhā sadosassāti. Sā panāvuso niṭṭhā samohassa udāhu
 vītamohassāti. Sammā byākaramānā bhikkhave aññatitthiyā
 paribbājakā evaṁ byākareyyuṁ vītamohassāvuso sā niṭṭhā na
 sā niṭṭhā samohassāti. Sā panāvuso niṭṭhā sataṇhassa udāhu
 vītataṇhassāti. < PTS. M I , 65 >Sammā byākaramānā bhikkhave aññatitthiyā
 paribbājakā evaṁ byākareyyuṁ vītataṇhassāvuso sā niṭṭhā na
 sā niṭṭhā sataṇhassāti. Sā panāvuso niṭṭhā saupādānassa
 udāhu anupādānassāti. Sammā byākaramānā bhikkhave aññatitthiyā
 paribbājakā evaṁ byākareyyuṁ anupādānassāvuso sā
 niṭṭhā na sā niṭṭhā saupādānassāti. Sā panāvuso viddasuno
 udāhu aviddasunoti. Sammā byākaramānā bhikkhave aññatitthiyā
 paribbājakā evaṁ byākareyyuṁ viddasuno āvuso sā niṭṭhā na
 sā niṭṭhā aviddasunoti. Sā panāvuso niṭṭhā anuruddhappaṭiviruddhassa
 udāhu ananuruddhappaṭiviruddhassāti. Sammā byākaramānā bhikkhave
 aññatitthiyā paribbājakā evaṁ byākareyyuṁ ananuruddhappaṭiviruddhassāvuso
 sā niṭṭhā na sā niṭṭhā anuruddhappaṭiviruddhassāti.
-------------------------------------------------
[page 131]
 Sā panāvuso niṭṭhā papañcārāmassa papañcaratino udāhu
 nippapañcārāmassa nippapañcaratinoti. Sammā byākaramānā bhikkhave
 aññatitthiyā paribbājakā evaṁ byākareyyuṁ nippapañcārāmassāvuso
 sā niṭṭhā nippapañcaratino na sā niṭṭhā papañcārāmassa
 papañcaratinoti.
      [155] Dvemā bhikkhave diṭṭhiyo bhavadiṭṭhi ca vibhavadiṭṭhi ca.
 Ye hi keci bhikkhave samaṇā vā brāhmaṇā vā bhavadiṭṭhiṁ allīnā
 bhavadiṭṭhiṁ upagatā bhavadiṭṭhiṁ ajjhositā vibhavadiṭṭhiyā te paṭiviruddhā.
 Ye hi keci bhikkhave samaṇā vā brāhmaṇā vā
 vibhavadiṭṭhiṁ allīnā vibhavadiṭṭhiṁ upagatā vibhavadiṭṭhiṁ ajjhositā
 bhavadiṭṭhiyā te paṭiviruddhā. Ye hi keci bhikkhave samaṇā vā
 brāhmaṇā vā imāsaṁ dvinnaṁ diṭṭhīnaṁ samudayañca atthaṅgamañca
 assādañca ādīnavañca nissaraṇañca yathābhūtaṁ nappajānanti te
 sarāgā te sadosā te samohā te sataṇhā te saupādānā
 te aviddasuno te anuruddhappaṭiviruddhā te papañcārāmā papañcaratino
 te na parimuccanti jātiyā jarāmaraṇena sokehi paridevehi dukkhehidomanassehi
 upāyāsehi parimuccanti dukkhasmāti vadāmi. Ye 1-
 hi keci samaṇā vā brāhmaṇā vā imāsaṁ dvinnaṁ diṭṭhīnaṁ
 samudayañca atthaṅgamañca assādañca ādīnavañca nissaraṇañca yathābhūtaṁ
 pajānanti te vītarāgā te vītadosā te vītamohā te vītataṇhā

  *  *  *  *  *  *
  Footnote:1 po ye hi kho. Ma. Yu. ye ca kho.
-------------------------------------------------
[page 132]
 Te anupādānā te viddasuno te ananuruddhappaṭiviruddhā te
 nippapañcārāmā nippapañcaratino te parimuccanti jātiyā jarāmaraṇena
 sokehi paridevehi dukkhehi domanassehi upāyāsehi
 parimuccanti dukkhasmāti vadāmi.
      [156] < PTS. M I , 66 >Cattārīmāni bhikkhave upādānāni katamāni cattāri
 kāmupādānaṁ diṭṭhupādānaṁ sīlabbatupādānaṁ attavādupādānaṁ.
 Santi bhikkhave eke samaṇabrāhmaṇā sabbupādānapariññāvādā
 paṭijānamānā te na sammā sabbupādānapariññaṁ paññāpenti
 kāmupādānassa pariññaṁ paññāpenti na diṭṭhupādānassa pariññaṁ
 paññāpenti na sīlabbatupādānassa pariññaṁ paññāpenti na
 attavādupādānassa pariññaṁ paññāpenti taṁ kissa hetu imāni hi
 te bhonto samaṇabrāhmaṇā tīṇi ṭhānāni yathābhūtaṁ nappajānanti
 tasmā te bhonto samaṇabrahmaṇā sabbupādānapariññāvādā
 paṭijānamānā te na sammā sabbupādānapariññaṁ paññāpenti
 kāmupādānassa pariññaṁ paññāpenti na diṭṭhupādānassa pariññaṁ
 paññāpenti na sīlabbatupādānassa pariññaṁ paññāpenti na
 attavādupādānassa pariññaṁ paññāpenti. Santi bhikkhave eke
 samaṇabrāhmaṇā sabbupādānapariññāvādā paṭijānamānā te na
 sammā sabbupādānapariññaṁ paññāpenti kāmupādānassa pariññaṁ
 paññāpenti diṭṭhupādānassa pariññaṁ paññāpenti na sīlabbatupādānassa
-------------------------------------------------
[page 133]
 Pariññaṁ paññāpenti na attavādupādānassa pariññaṁ
 paññāpenti taṁ kissa hetu imāni hi te bhonto samaṇabrāhmaṇā
 dve ṭhānāni yathābhūtaṁ nappajānanti tasmā te
 bhonto samaṇabrāhmaṇā sabbupādānapariññāvādā paṭijānamānā
 te na sammā sabbupādānapariññaṁ paññāpenti kāmupādānassa
 pariññaṁ paññāpenti diṭṭhupādānassa pariññaṁ paññāpenti
 sīlabbatupādānassa 1- pariññaṁ paññāpenti na attavādupādānassa
 pariññaṁ paññāpenti. Santi bhikkhave eke samaṇabrāhmaṇā
 sabbupādānapariññāvādā paṭijānamānā te na sammā sabbupādānapariññaṁ
 paññāpenti kāmupādānassa pariññaṁ paññāpenti
 diṭṭhupādānassa pariññaṁ paññāpenti sīlabbatupādānassa
 pariññaṁ paññāpenti na attavādupādānassa pariññaṁ paññāpenti
 taṁ kissa hetu imaṁ hi te bhonto samaṇabrāhmaṇā
 ekaṁ ṭhānaṁ yathābhūtaṁ nappajānanti tasmā te bhonto samaṇabrāhmaṇā
 sabbupādānapariññāvādā paṭijānamānā te na
 sammā sabbupādānapariññaṁ paññāpenti kāmupādānassa
 pariññaṁ paññāpenti diṭṭhupādānassa pariññaṁ paññāpenti
 sīlabbatupādānassa pariññaṁ paññāpenti na attavādupādānassa
 pariññaṁ paññāpenti. Evarūpe kho bhikkhave dhammavinaye
 yo satthari pasādo so na sammaggato akkhāyati

  *  *  *  *  *  *
  Footnote:1 Ma. Yu. na sīlabbat ....
-------------------------------------------------
[page 134]
 Yo dhamme pasādo so na sammaggato akkhāyati yā
 sīlesu paripūrakāritā sā na sammaggatā akkhāyati yā
 sahadhammikesu piyamanāpatā sā na sammaggatā akkhāyati taṁ
 kissa hetu evañhetaṁ bhikkhave hoti yathātaṁ < PTS. M I , 67 >durakkhāte
 dhammavinaye duppavedite aniyyānike anupasamasaṁvattanike
 asammāsambuddhappavedite.
      [157] Tathāgato ca kho bhikkhave arahaṁ sammāsambuddho
 sabbupādānapariññāvādo paṭijānamāno sammā sabbupādānapariññaṁ
 paññāpeti kāmupādānassa pariññaṁ paññāpeti diṭṭhupādānassa
 pariññaṁ paññāpeti sīlabbatupādānassa pariññaṁ paññāpeti
 attavādupādānassa pariññaṁ paññāpeti. Evarūpe kho bhikkhave
 dhammavinaye yo satthari pasādo so sammaggato akkhāyati yo
 dhamme pasādo so sammaggato akkhāyati yā sīlesu paripūrakāritā 1-
 sā sammaggatā akkhāyati yā sahadhammikesu piyamanāpatā sā
 sammaggatā akkhāyati taṁ kissa hetu evañhetaṁ bhikkhave
 hoti yathātaṁ svākkhāte dhammavinaye supavedite niyyānike upasamasaṁvattanike
 sammāsambuddhappavedite.
      [158] Ime ca bhikkhave cattāro upādānā kiṁnidānā kiṁsamudayā
 kiṁjātikā kiṁpabhavā. Ime cattāro upādānā taṇhānidānā

  *  *  *  *  *  *
  Footnote:1 paripūrikāritātipi pāṭho.
-------------------------------------------------
[page 135]
 Taṇhasamudayā taṇhājātikā taṇhāpabhavā. Taṇhā cāyaṁ
 bhikkhave kiṁnidānā kiṁsamudayā kiṁjātikā kiṁpabhavā. Taṇhā vedanānidānā
 vedanāsamudayā vedanājātikā vedanāpabhavā. Vedanā
 cāyaṁ bhikkhave kiṁnidānā kiṁsamudayā kiṁjātikā kiṁpabhavā. Vedanā
 phassanidānā phassasamudayā phassajātikā phassapabhavā. Phasso
 cāyaṁ bhikkhave kiṁnidāno kiṁsamudayo kiṁjātiko kiṁpabhavo. Phasso
 saḷāyatananidāno saḷāyatanasamudayo saḷāyatanajātiko saḷāyatanapabhavo.
 Saḷāyatanañcidaṁ bhikkhave kiṁnidānaṁ kiṁsamudayaṁ kiṁjātikaṁ kiṁpabhavaṁ.
 Saḷāyatanaṁ nāmarūpanidānaṁ nāmarūpasamudayaṁ nāmarūpajātikaṁ nāmarūpapabhavaṁ.
 Nāmarūpañcidaṁ bhikkhave kiṁnidānaṁ kiṁsamudayaṁ kiṁjātikaṁ kiṁpabhavaṁ. Nāmarūpaṁ
 viññāṇanidānaṁ viññāṇasamudayaṁ viññāṇajātikaṁ viññāṇapabhavaṁ.
 Viññāṇañcidaṁ bhikkhave kiṁnidānaṁ kiṁsamudayaṁ kiṁjātikaṁ
 kiṁpabhavaṁ. Viññāṇaṁ saṅkhāranidānaṁ saṅkhārasamudayaṁ saṅkhārajātikaṁ
 saṅkhārapabhavaṁ. Saṅkhārā cime bhikkhave kiṁnidānā kiṁsamudayā kiṁjātikā
 kiṁpabhavā. Saṅkhārā avijjānidānā avijjāsamudayā avijjājātikā
 avijjāpabhavā. Yato ca kho bhikkhave bhikkhuno avijjā pahīnā
 hoti vijjā uppannā so avijjāvirāgā vijjuppādā neva
 kāmupādānaṁ upādiyati na diṭṭhupādānaṁ upādiyati na sīlabbatupādānaṁ
 upādiyati na attavādupādānaṁ upādiyati anupādiyaṁ na paritassati
 aparitassaṁ paccattaññeva parinibbāyati khīṇā jāti
-------------------------------------------------
[page 136]
 Vusitaṁ brahmacariyaṁ kataṁ karaṇīyaṁ nāparaṁ itthattāyāti pajānāti 1-.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                  Cūḷasīhanādasuttaṁ niṭṭhitaṁ paṭhamaṁ.
                       -----------

  *  *  *  *  *  *
  Footnote:1 Ma. Yu. pajānātīti.
-------------------------------------------------
[page 137]
                       Mahāsīhanādasuttaṁ
      [159] Evamme sutaṁ ekaṁ samayaṁ bhagavā vesāliyaṁ viharati bahinagare
 aparapure 1- vanasaṇḍe. Tena kho pana samayena sunakkhatto
 licchaviputto acirapakkanto hoti imasmā dhammavinayā. So vesāliyaṁ
 parisati 2- evaṁ vācaṁ bhāsati natthi samaṇassa gotamassa uttari 3-
 manussadhammā alamariyañāṇadassanaviseso takkapariyāhataṁ samaṇo
 gotamo dhammaṁ deseti vīmaṁsānucaritaṁ sayaṁ paṭibhānaṁ yassa ca
 khvāssatthāya dhammo desito so niyyāti takkarassa sammā
 dukkhakkhayāyāti.
      [160] Atha kho āyasmā sārīputto pubbaṇhasamayaṁ nivāsetvā
 pattacīvaramādāya vesāliṁ piṇḍāya pāvisi. Assosi kho
 āyasmā sārīputto sunakkhattassa licchaviputtassa vesāliyaṁ parisati
 evaṁ vācaṁ bhāsamānassa natthi samaṇassa gotamassa uttari
 manussadhammā alamariyañāṇadassanaviseso takkapariyāhataṁ samaṇo
 gotamo dhammaṁ deseti vīmaṁsānucaritaṁ sayaṁ paṭibhānaṁ yassa ca
 khvāssatthāya dhammo desito so niyyāti takkarassa sammā
 dukkhakkhayāyāti. Athakho āyasmā sārīputto vesāliyaṁ piṇḍāya

  *  *  *  *  *  *
  Footnote:1 Sī. Yu. avarapureti pāṭho paññāyati. 2 Sī. Yu. parisatinti pāṭho dissati.
 3 Yu. uttariṁ.
-------------------------------------------------
[page 138]
 Caritvā pacchābhattaṁ piṇḍapātapaṭikkanto yena bhagavā tenupasaṅkami
 upasaṅkamitvā bhagavantaṁ abhivādetvā ekamantaṁ nisīdi. Ekamantaṁ
 nisinno kho āyasmā sārīputto bhagavantaṁ etadavoca sunakkhatto
 bhante licchaviputto acirapakkanto imasmā dhammavinayā so vesāliyaṁ
 parisati evaṁ vācaṁ bhāsati natthi samaṇassa gotamassa uttari
 manussadhammā alamariyañāṇadassanaviseso takkapariyāhataṁ samaṇo
 gotamo dhammaṁ deseti vīmaṁsānucaritaṁ sayaṁ paṭibhānaṁ yassa ca
 khvāssatthāya dhammo desito so niyyāti takkarassa sammā
 dukkhakkhayāyāti.
      [161] Kodhano kho sārīputta sunakkhatto moghapuriso kodhā
 ca panassa esā vācā bhāsitā avaṇṇaṁ bhāsissāmīti so
 sārīputta sunakkhatto moghapuriso vaṇṇaṁyeva tathāgatassa < PTS. M I , 69 >bhāsati
 vaṇṇo heso sārīputta tathāgatassa yo evaṁ vadeyya yassa
 ca khvāssatthāya dhammo desito so niyyāti takkarassa sammā
 dukkhakkhayāyāti.
      [162] Ayampi hi nāma sārīputta sunakkhattassa moghapurisassa
 mayi dhammanvayo na bhavissati itipi so bhagavā arahaṁ sammāsambuddho
 vijjācaraṇasampanno sugato lokavidū anuttaro purisadammasārathi
 satthā devamanussānaṁ buddho bhagavāti.
      [163] Ayampi hi nāma sārīputta sunakkhattassa moghapurisassa
-------------------------------------------------
[page 139]
 Mayi dhammanvayo na bhavissati itipi so bhagavā anekavihitaṁ iddhividhaṁ
 paccanubhoti ekopi hutvā bahudhā hoti bahudhāpi hutvā eko hoti
 āvibhāvaṁ tirobhāvaṁ tirokuḍḍaṁ tiropākāraṁ tiropabbataṁ asajjamāno
 gacchati seyyathāpi ākāse. Paṭhaviyāpi ummujjanimmujjaṁ karoti
 seyyathāpi udake. Udakepi abhijjamāne gacchati seyyathāpi
 paṭhaviyaṁ. Ākāsepi pallaṅkena kamati seyyathāpi pakkhī sakuṇo.
 Imepi candimasuriye evaṁmahiddhike evaṁmahānubhāve pāṇinā parimasati
 parimajjati yāva brahmalokāpi kāyena vasaṁ vattetīti.
      [164] Ayampi hi nāma sārīputta sunakkhattassa moghapurisassa
 mayi dhammanvayo na bhavissati itipi so bhagavā dibbāya sotadhātuyā
 visuddhāya atikkantamānusikāya ubho sadde suṇāti dibbe
 ca mānuse ca ye dūre santike cāti.
      [165] Ayampi hi nāma sārīputta sunakkhattassa moghapurisassa
 mayi dhammanvayo na bhavissati itipi so bhagavā parasattānaṁ
 parapuggalānaṁ cetasā ceto paricca pajānāti. Sarāgaṁ vā cittaṁ
 sarāgaṁ cittanti pajānāti vītarāgaṁ vā cittaṁ vītarāgaṁ cittanti
 pajānāti. Sadosaṁ vā cittaṁ sadosaṁ cittanti pajānāti
 vītadosaṁ vā cittaṁ vītadosaṁ cittanti pajānāti. Samohaṁ vā
 cittaṁ samohaṁ cittanti pajānāti vītamohaṁ vā cittaṁ vītamohaṁ
 cittanti pajānāti. Saṅkhittaṁ vā cittaṁ saṅkhittaṁ cittanti
-------------------------------------------------
[page 140]
 Pajānāti vikkhittaṁ vā cittaṁ vikkhittaṁ cittanti pajānāti.
 Mahaggataṁ vā cittaṁ ... Amahaggataṁ vā cittaṁ .... Sauttaraṁ vā
 cittaṁ ... Anuttaraṁ vā cittaṁ .... Samāhitaṁ vā cittaṁ ...
 Asamāhitaṁ vā cittaṁ .... Vimuttaṁ vā cittaṁ vimuttaṁ cittanti
 pajānāti avimuttaṁ vā cittaṁ avimuttaṁ cittanti pajānātīti.
      [166] Dasa kho panimāni sārīputta tathāgatassa tathāgatabalāni
 yehi balehi samannāgato tathāgato āsabhaṇṭhānaṁ paṭijānāti
 parisāsu sīhanādaṁ nadati brahmacakkaṁ pavatteti. Katamāni dasa.
 Idha sārīputta tathāgato ṭhānañca ṭhānato aṭṭhānañca aṭṭhānato
 yathābhūtaṁ pajānāti. Yampi sārīputta tathāgato ṭhānañca ṭhānato
 aṭṭhānañca aṭṭhānato yathābhūtaṁ pajānāti idampi sārīputta
 tathāgatassa < PTS. M I , 70 >tathāgatabalaṁ hoti yaṁ balaṁ āgamma tathāgato āsabhaṇṭhānaṁ
 paṭijānāti parisāsu sīhanādaṁ nadati brahmacakkaṁ pavatteti. Puna
 caparaṁ sārīputta tathāgato atītānāgatapaccuppannānaṁ kammasamādānānaṁ
 ṭhānaso hetuso vipākaṁ yathābhūtaṁ pajānāti. Yampi sārīputta
 tathāgato atītānāgatapaccuppannānaṁ kammasamādānānaṁ ṭhānaso hetuso
 vipākaṁ yathābhūtaṁ pajānāti idampi sārīputta tathāgatassa tathāgatabalaṁ
 hoti yaṁ balaṁ āgamma tathāgato āsabhaṇṭhānaṁ paṭijānāti
 parisāsu sīhanādaṁ nadati brahmacakkaṁ pavatteti. Puna caparaṁ
 sārīputta tathāgato sabbatthagāminiṁ paṭipadaṁ yathābhūtaṁ pajānāti.
-------------------------------------------------
[page 141]
 Yampi sārīputta tathāgato sabbatthagāminiṁ paṭipadaṁ yathābhūtaṁ pajānāti
 idampi sārīputta tathāgatassa tathāgatabalaṁ hoti yaṁ balaṁ āgamma
 tathāgato āsabhaṇṭhānaṁ paṭijānāti parisāsu sīhanādaṁ nadati brahmacakkaṁ
 pavatteti. Puna caparaṁ sārīputta tathāgato anekadhātunānādhātulokaṁ
 yathābhūtaṁ pajānāti. Yampi sārīputta tathāgato
 anekadhātunānādhātulokaṁ yathābhūtaṁ pajānāti idampi sārīputta
 tathāgatassa tathāgatabalaṁ hoti yaṁ balaṁ āgamma tathāgato āsabhaṇṭhānaṁ
 paṭijānāti parisāsu sīhanādaṁ nadati brahmacakkaṁ pavatteti. Puna
 caparaṁ sārīputta tathāgato sattānaṁ nānādhimuttikataṁ yathābhūtaṁ
 pajānāti. Yampi sārīputta tathāgato sattānaṁ nānādhimuttikataṁ
 yathābhūtaṁ pajānāti idampi sārīputta tathāgatassa tathāgatabalaṁ
 hoti yaṁ balaṁ āgamma tathāgato āsabhaṇṭhānaṁ paṭijānāti
 parisāsu sīhanādaṁ nadati brahmacakkaṁ pavatteti. Puna caparaṁ sārīputta
 tathāgato parasattānaṁ parapuggalānaṁ indriyaparopariyattaṁ yathābhūtaṁ
 pajānāti. Yampi sārīputta tathāgato parasattānaṁ parapuggalānaṁ
 indriyaparopariyattaṁ yathābhūtaṁ pajānāti idampi sārīputta tathāgatassa
 tathāgatabalaṁ hoti yaṁ balaṁ āgamma tathāgato āsabhaṇṭhānaṁ
 paṭijānāti parisāsu sīhanādaṁ nadati brahmacakkaṁ pavatteti. Puna
 caparaṁ sārīputta tathāgato jhānavimokkhasamādhisamāpattīnaṁ saṅkilesaṁ
 vodānaṁ vuṭṭhānaṁ yathābhūtaṁ pajānāti. Yampi sārīputta tathāgato
-------------------------------------------------
[page 142]
 Jhānavimokkhasamādhisamāpattīnaṁ saṅkilesaṁ vodānaṁ vuṭṭhānaṁ yathābhūtaṁ
 pajānāti idampi sārīputta tathāgatassa tathāgatabalaṁ hoti yaṁ balaṁ
 āgamma tathāgato āsabhaṇṭhānaṁ paṭijānāti parisāsu sīhanādaṁ nadati
 brahmacakkaṁ pavatteti. Puna caparaṁ sārīputta tathāgato anekavihitaṁ
 pubbenivāsaṁ anussarati seyyathīdaṁ ekampi jātiṁ dvepi jātiyo
 tissopi jātiyo catassopi jātiyo pañcapi jātiyo dasapi jātiyo
 vīsampi jātiyo tiṁsampi jātiyo cattāḷīsampi jātiyo paññāsampi
 jātiyo jātisatampi jātisahassampi jātisatasahassampi anekepi
 saṁvaṭṭakappe anekepi vivaṭṭakappe anekepi saṁvaṭṭavivaṭṭakappe
 amutrāsiṁ evaṁnāmo evaṁgotto evaṁvaṇṇo evamāhāro evaṁ
 sukhadukkhapaṭisaṁvedī evamāyupariyanto so tato cuto amutra udapādiṁ
 tatrāpāsiṁ evaṁnāmo evaṁgotto evaṁvaṇṇo evamāhāro evaṁ
 sukhadukkhapaṭisaṁvedī evamāyupariyanto so tato cuto idhūpapannoti
 iti sākāraṁ sauddesaṁ anekavihitaṁ pubbenivāsaṁ anussarati. Yampi
 sārīputta tathāgato anekavihitaṁ pubbenivāsaṁ anussarati seyyathīdaṁ
 ekampi jātiṁ dvepi jātiyo .pe. Iti sākāraṁ sauddesaṁ
 anekavihitaṁ pubbenivāsaṁ anussarati idampi sārīputta tathāgatassa
 tathāgatabalaṁ hoti yaṁ balaṁ āgamma tathāgato āsabhaṇṭhānaṁ
 paṭijānāti parisāsu sīhanādaṁ nadati brahmacakkaṁ pavatteti. Puna
 caparaṁ sārīputta tathāgato dibbena cakkhunā visuddhena atikkantamānusakena
-------------------------------------------------
[page 143]
 Satte passati cavamāne upapajjamāne hīne paṇīte
 suvaṇṇe dubbaṇṇe sugate duggate yathākammūpage satte pajānāti
 ime vata .pe. < PTS. M I , 71 >Pajānāti. Yampi sārīputta tathāgato dibbena
 cakkhunā visuddhena atikkantamānusakena satte passati cavamāne
 upapajjamāne hīne paṇīte suvaṇṇe dubbaṇṇe sugate duggate
 yathākammūpage satte pajānāti ime vata .pe. Pajānāti
 idampi sārīputta tathāgatassa tathāgatabalaṁ hoti yaṁ balaṁ āgamma
 tathāgato āsabhaṇṭhānaṁ paṭijānāti parisāsu sīhanādaṁ nadati brahmacakkaṁ
 pavatteti. Puna caparaṁ sārīputta tathāgato āsavānaṁ khayā
 anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā
 sacchikatvā upasampajja viharati. Yampi sārīputta tathāgato
 āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme
 sayaṁ abhiññā sacchikatvā upasampajja viharati idampi sārīputta
 tathāgatassa tathāgatabalaṁ hoti yaṁ balaṁ āgamma tathāgato
 āsabhaṇṭhānaṁ paṭijānāti parisāsu sīhanādaṁ nadati brahmacakkaṁ
 pavatteti. Imāni kho sārīputta dasa tathāgatassa tathāgatabalāni
 yehi balehi samannāgato tathāgato āsabhaṇṭhānaṁ paṭijānāti
 parisāsu sīhanādaṁ nadati brahmacakkaṁ pavatteti. Yo kho maṁ
 sārīputta evaṁ jānantaṁ evaṁ passantaṁ evaṁ vadeyya natthi
 samaṇassa gotamassa uttari manussadhammā alamariyañāṇadassanaviseso
-------------------------------------------------
[page 144]
 Takkapariyāhataṁ samaṇo gotamo dhammaṁ deseti vīmaṁsānucaritaṁ sayaṁ
 paṭibhānanti taṁ sārīputta vācaṁ appahāya taṁ cittaṁ appahāya
 taṁ diṭṭhiṁ appaṭinissajjitvā yathābhataṁ nikkhitto evaṁ niraye.
 Seyyathāpi sārīputta bhikkhu sīlasampanno samādhisampanno paññāsampanno
 diṭṭheva dhamme aññaṁ ārādheyya evaṁ sampadamidaṁ
 sārīputta vadāmi. Taṁ vācaṁ appahāya taṁ cittaṁ appahāya taṁ
 diṭṭhiṁ appaṭinissajjitvā yathābhataṁ nikkhitto evaṁ niraye.
      [167] Cattārīmāni sārīputta tathāgatassa vesārajjāni yehi
 vesārajjehi samannāgato tathāgato āsabhaṇṭhānaṁ paṭijānāti parisāsu
 sīhanādaṁ nadati brahmacakkaṁ pavatteti. Katamāni cattāri. Sammāsambuddhassa
 te paṭijānato ime dhammā anabhisambuddhāti tatra vata
 maṁ samaṇo vā brāhmaṇo vā devo vā māro vā brahmā vā
 koci vā lokasmiṁ < PTS. M I , 72 >sahadhammena paṭicodessatīti nimittametaṁ sārīputta
 na samanupassāmi etamahaṁ 1- sārīputta nimittaṁ asamanupassanto
 khemappatto abhayappatto vesārajjappatto viharāmi. Khīṇāsavassa
 te paṭijānato ime āsavā apparikkhīṇāti tatra vata maṁ samaṇo
 vā brāhmaṇo vā devo vā māro vā brahmā vā koci vā
 lokasmiṁ sahadhammena paṭicodessatīti nimittametaṁ sārīputta na samanupassāmi
 etamahaṁ sārīputta nimittaṁ asamanupassanto khemappatto

  *  *  *  *  *  *
  Footnote:1 Sī. Yu. etaṁpahaṁ.
-------------------------------------------------
[page 145]
 Abhayappatto vesārajjappatto viharāmi. Ye kho pana te antarāyikā
 dhammā vuttā te paṭisevato nālaṁ antarāyāyāti tatra vata maṁ
 samaṇo vā brāhmaṇo vā devo vā māro vā brahmā vā koci vā
 lokasmiṁ sahadhammena paṭicodessatīti nimittametaṁ sārīputta na
 samanupassāmi etamahaṁ sārīputta nimittaṁ asamanupassanto khemappatto
 abhayappatto vesārajjappatto viharāmi. Yassa kho pana te atthāya
 dhammo desito so na niyyāti takkarassa sammā dukkhakkhayāyāti
 tatra vata maṁ samaṇo vā brāhmaṇo vā devo vā māro vā
 brahmā vā koci vā lokasmiṁ sahadhammena paṭicodessatīti
 nimittametaṁ sārīputta na samanupassāmi etamahaṁ sārīputta nimittaṁ
 asamanupassanto khemappatto abhayappatto vesārajjappatto viharāmi.
 Imāni kho sārīputta cattāri tathāgatassa vesārajjāni yehi
 vesārajjehi samannāgato tathāgato āsabhaṇṭhānaṁ paṭijānāti parisāsu
 sīhanādaṁ nadati brahmacakkaṁ pavatteti. Yo kho maṁ sārīputta evaṁ
 jānantaṁ evaṁ passantaṁ evaṁ vadeyya natthi samaṇassa gotamassa
 uttari manussadhammā alamariyañāṇadassanaviseso takkapariyāhataṁ
 samaṇo gotamo dhammaṁ deseti vīmaṁsānucaritaṁ sayaṁ paṭibhānanti taṁ
 sārīputta vācaṁ appahāya taṁ cittaṁ appahāya taṁ diṭṭhiṁ
 appaṭinissajjitvā yathābhataṁ nikkhitto evaṁ niraye. Seyyathāpi
 sārīputta bhikkhu sīlasampanno samādhisampanno paññāsampanno diṭṭheva
-------------------------------------------------
[page 146]
 Dhamme aññaṁ ārādheyya evaṁ sampadamidaṁ sārīputta vadāmi. Taṁ
 vācaṁ appahāya taṁ cittaṁ appahāya taṁ diṭṭhiṁ appaṭinissajjitvā
 yathābhataṁ nikkhitto evaṁ niraye.
      [168] Aṭṭha kho imā sārīputta parisā katamā aṭṭha
 khattiyaparisā brāhmaṇaparisā gahapatiparisā samaṇaparisā cātummahārājikaparisā
 tāvatiṁsaparisā māraparisā brahmaparisā imā kho
 sārīputta aṭṭha parisā. Imehi kho sārīputta catūhi vesārajjehi
 samannāgato tathāgato imā aṭṭha parisā upasaṅkamati ajjhogāhati.
 Abhijānāmi kho panāhaṁ sārīputta anekasataṁ khattiyaparisaṁ upasaṅkamitā
 tatrāpi mayā sannisinnapubbañceva sallapitapubbañca sākacchā ca
 samāpajjitapubbā tatra vata maṁ bhayaṁ vā sārajjaṁ vā okkamissatīti
 nimittametaṁ sārīputta na samanupassāmi etamahaṁ sārīputta nimittaṁ
 asamanupassanto .pe. Viharāmi. Abhijānāmi kho panāhaṁ sārīputta
 anekasataṁ brāhmaṇaparisaṁ gahapatiparisaṁ samaṇaparisaṁ cātummahārājikaparisaṁ
 tāvatiṁsaparisaṁ māraparisaṁ brahmaparisaṁ upasaṅkamitā
 tatrāpi mayā sannisinnapubbañceva sallapitapubbañca sākacchā ca
 samāpajjitapubbā tatra vata maṁ bhayaṁ vā sārajjaṁ vā okkamissatīti
 nimittametaṁ sārīputta na samanupassāmi etamahaṁ sārīputta nimittaṁ
 asamanupassanto khemappatto .pe. < PTS. M I , 73 >Viharāmi. Yo kho maṁ sārīputta
 evaṁ jānantaṁ evaṁ passantaṁ evaṁ vadeyya natthi samaṇassa gotamassa
-------------------------------------------------
[page 147]
 Uttari manussadhammā alamariyañāṇadassanaviseso takkapariyāhataṁ
 samaṇo gotamo dhammaṁ deseti vīmaṁsānucaritaṁ sayaṁ paṭibhānanti taṁ
 sārīputta vācaṁ appahāya taṁ cittaṁ appahāya taṁ diṭṭhiṁ
 appaṭinissajjitvā yathābhataṁ nikkhitto evaṁ niraye. Seyyathāpi
 sārīputta bhikkhu sīlasampanno samādhisampanno paññāsampanno diṭṭheva
 dhamme aññaṁ ārādheyya evaṁ sampadamidaṁ sārīputta vadāmi.
 Taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā
 yathābhataṁ nikkhitto evaṁ niraye.
      [169] Catasso kho imā sārīputta yoniyo katamā catasso
 aṇḍajā yoni jalābujā yoni saṁsedajā yoni opapātikā yoni.
 Katamā ca sārīputta aṇḍajā yoni ye kho te sārīputta sattā
 aṇḍakosaṁ abhinibbhijja jāyanti ayaṁ vuccati sārīputta aṇḍajā
 yoni. Katamā ca sārīputta jalābujā yoni ye kho te sārīputta
 sattā vatthikosaṁ abhinibbhijja jāyanti ayaṁ vuccati sārīputta
 jalābujā yoni. Katamā ca sārīputta saṁsedajā yoni ye kho te
 sārīputta sattā pūtimacche vā jāyanti pūtikuṇape vā pūtikummāse
 vā candanikāya vā oḷigalle vā jāyanti ayaṁ vuccati sārīputta
 saṁsedajā yoni. Katamā ca sārīputta opapātikā yoni devā
 nerayikā ekacce ca manussā ekacce ca vinipātikā ayaṁ vuccati
 sārīputta opapātikā yoni. Imā kho sārīputta catasso yoniyo.
-------------------------------------------------
[page 148]
 Yo kho maṁ sārīputta evaṁ jānantaṁ evaṁ passantaṁ evaṁ vadeyya
 natthi samaṇassa gotamassa uttari manussadhammā alamariyañāṇadassanaviseso
 takkapariyāhataṁ samaṇo gotamo dhammaṁ deseti
 vīmaṁsānucaritaṁ sayaṁ paṭibhānanti taṁ sārīputta vācaṁ appahāya taṁ cittaṁ
 appahāya taṁ daṭṭhiṁ appaṭinissajjitvā yathābhataṁ nikkhitto evaṁ
 niraye. Seyyathāpi sārīputta bhikkhu sīlasampanno samādhisampanno
 paññāsampanno diṭṭheva dhamme aññaṁ ārādheyya evaṁ sampadamidaṁ
 sārīputta vadāmi. Taṁ vācaṁ appahāya taṁ cittaṁ appahāya taṁ
 diṭṭhiṁ appaṭinissajjitvā yathābhataṁ nikkhitto evaṁ niraye.
      [170] Pañca kho imā sārīputta gatiyo katamā pañca
 nirayo tiracchānayoni pittivisayo manussā devā. Nirayañcāhaṁ
 sārīputta pajānāmi nirayagāmiñca maggaṁ nirayagāminiñca paṭipadaṁ yathā
 paṭipanno ca kāyassa bhedā parammaraṇā apāyaṁ duggatiṁ vinipātaṁ
 nirayaṁ upapajjati tañca pajānāmi. Tiracchānayoniñcāhaṁ sārīputta
 pajānāmi tiracchānayonigāmiñca maggaṁ tiracchānayonigāminiñca paṭipadaṁ
 yathā paṭipanno ca kāyassa bhedā parammaraṇā tiracchānayoniṁ
 upapajjati tañca pajānāmi. Pittivisayañcāhaṁ sārīputta pajānāmi
 pittivisayagāmiñca maggaṁ pittivisayagāminiñca paṭipadaṁ yathā paṭipanno
 ca kāyassa bhedā parammaraṇā pittivisayaṁ upapajjati tañca
 pajānāmi. Manusse cāhaṁ sārīputta pajānāmi manussalokagāmiñca
-------------------------------------------------
[page 149]
 Maggaṁ manussalokagāminiñca paṭipadaṁ yathā paṭipanno ca kāyassa
 bhedā parammaraṇā manussesu upapajjati tañca pajānāmi. Deve
 cāhaṁ sārīputta pajānāmi devalokagāmiñca maggaṁ devalokagāminiñca
 paṭipadaṁ yathā paṭipanno ca kāyassa bhedā parammaraṇā sugatiṁ
 saggaṁ lokaṁ upapajjati tañca pajānāmi. Nibbānañcāhaṁ sārīputta
 pajānāmi nibbānagāmiñca maggaṁ nibbānagāminiñca < PTS. M I , 74 >paṭipadaṁ yathā
 paṭipanno ca āsavānaṁ khayā anāsavaṁ cetovimuttiṁ paññāvimuttiṁ
 diṭṭheva dhamme sayaṁ abhiññā sacchikatvā upasampajja viharati tañca
 pajānāmi.
      [171] Idhāhaṁ sārīputta ekaccaṁ puggalaṁ evaṁ cetasā ceto
 paricca jānāmi 1- tathāyaṁ puggalo paṭipanno tathā ca iriyati tañca
 maggaṁ samārūḷho yathā kāyassa bhedā parammaraṇā apāyaṁ duggatiṁ
 vinipātaṁ nirayaṁ upapajjissatīti tamenaṁ passāmi aparena samayena
 dibbena cakkhunā visuddhena atikkantamānusakena kāyassa bhedā
 parammaraṇā apāyaṁ duggatiṁ vinipātaṁ nirayaṁ upapannaṁ ekantadukkhā
 tippā 2- kaṭukā vedanā vediyamānaṁ. Seyyathāpi sārīputta aṅgārakāsu
 sādhikaporisā pūrā aṅgārānaṁ vītaccikānaṁ vītadhūmānaṁ atha puriso
 āgaccheyya ghammābhitatto ghammapareto kilanto tasito pipāsito
 ekāyanena maggena tameva aṅgārakāsuṁ paṇidhāya tamenaṁ cakkhumā
 puriso disvā evaṁ vadeyya tathāyaṁ bhavaṁ puriso paṭipanno tathā

  *  *  *  *  *  *
  Footnote:1 Ma. Yu. pajānāmi. ito paraṁ evameva. 2 Ma. tibbā. ito paraṁ evameva.
-------------------------------------------------
[page 150]
 Ca iriyati tañca maggaṁ samārūḷho yathā imaṁyeva aṅgārakāsuṁ
 āgamissatīti tamenaṁ passeyya aparena samayena tassā
 aṅgārakāsuyā patitaṁ ekantadukkhā tippā kaṭukā vedanā vediyamānaṁ
 evameva kho ahaṁ sārīputta idhekaccaṁ puggalaṁ evaṁ cetasā ceto
 paricca jānāmi tathāyaṁ puggalo paṭipanno tathā ca iriyati tañca
 maggaṁ samārūḷho yathā kāyassa bhedā parammaraṇā apāyaṁ duggatiṁ
 vinipātaṁ nirayaṁ upapajjissatīti tamenaṁ passāmi aparena samayena
 dibbena cakkhunā visuddhena atikkantamānusakena kāyassa bhedā
 parammaraṇā apāyaṁ duggatiṁ vinipātaṁ nirayaṁ upapannaṁ ekantadukkhā
 tippā kaṭukā vedanā vediyamānaṁ.
      [172] Idha panāhaṁ sārīputta ekaccaṁ puggalaṁ evaṁ cetasā
 ceto paricca jānāmi tathāyaṁ puggalo paṭipanno tathā ca iriyati
 tañca maggaṁ samārūḷho yathā kāyassa bhedā parammaraṇā
 tiracchānayoniṁ upapajjissatīti tamenaṁ passāmi aparena samayena dibbena
 cakkhunā visuddhena atikkantamānusakena kāyassa bhedā parammaraṇā
 tiracchānayoniṁ upapannaṁ dukkhā tippā kaṭukā vedanā vediyamānaṁ.
 Seyyathāpi sārīputta gūthakūpe sādhikaporiso pūro gūthassa atha
 puriso āgaccheyya ghammābhitatto < PTS. M I , 75 >ghammapareto kilanto tasito
 pipāsito ekāyanena maggena tameva gūthakūpaṁ paṇidhāya tamenaṁ
 cakkhumā puriso disvā evaṁ vadeyya tathāyaṁ bhavaṁ puriso paṭipanno
-------------------------------------------------
[page 151]
 Tathā ca iriyati tañca maggaṁ samārūḷho yathā imaṁyeva gūthakūpaṁ
 āgamissatīti tamenaṁ passeyya aparena samayena tasmiṁ gūthakūpe
 patitaṁ dukkhā tippā kaṭukā vedanā vediyamānaṁ evameva kho ahaṁ
 sārīputta idhekaccaṁ puggalaṁ evaṁ cetasā ceto paricca jānāmi
 tathāyaṁ puggalo paṭipanno tathā ca iriyati tañca maggaṁ samārūḷho
 yathā kāyassa bhedā parammaraṇā tiracchānayoniṁ upapajjissatīti
 tamenaṁ passāmi aparena samayena dibbena cakkhunā visuddhena
 atikkantamānusakena kāyassa bhedā parammaraṇā tiracchānayoniṁ upapannaṁ
 dukkhā tippā kaṭukā vedanā vediyamānaṁ.
      [173] Idhāhaṁ sārīputta ekaccaṁ puggalaṁ evaṁ cetasā ceto
 paricca jānāmi tathāyaṁ puggalo paṭipanno tathā ca iriyati tañca
 maggaṁ samārūḷho yathā kāyassa bhedā parammaraṇā pittivisayaṁ
 upapajjissatīti tamenaṁ passāmi aparena samayena dibbena cakkhunā
 visuddhena atikkantamānusakena kāyassa bhedā parammaraṇā pittivisayaṁ
 upapannaṁ dukkhabahulā vedanā vediyamānaṁ. Seyyathāpi sārīputta rukkho
 visame bhūmibhāge jāto tanupattapalāso kavaracchāyo atha puriso
 āgaccheyya ghammābhitatto ghammapareto kilanto tasito pipāsito
 ekāyanena maggena tameva rukkhaṁ paṇidhāya tamenaṁ cakkhumā puriso
 disvā evaṁ vadeyya tathāyaṁ bhavaṁ puriso paṭipanno tathā ca iriyati
 tañca maggaṁ samārūḷho yathā imaṁyeva rukkhaṁ āgamissatīti tamenaṁ
-------------------------------------------------
[page 152]
 Passeyya aparena samayena tassa rukkhassa chāyāya nisinnaṁ vā nipannaṁ vā
 dukkhabahulā vedanā vediyamānaṁ evameva kho ahaṁ sārīputta idhekaccaṁ
 puggalaṁ evaṁ cetasā ceto paricca jānāmi tathāyaṁ puggalo paṭipanno
 tathā ca iriyati tañca maggaṁ samārūḷho yathā kāyassa bhedā
 parammaraṇā pittivisayaṁ upapajjissatīti tamenaṁ passāmi aparena
 samayena dibbena cakkhunā visuddhena atikkantamānusakena kāyassa bhedā
 parammaraṇā pittivisayaṁ upapannaṁ dukkhabahulā vedanā vediyamānaṁ.
      [174] Idha panāhaṁ sārīputta ekaccaṁ puggalaṁ evaṁ cetasā
 ceto paricca jānāmi tathāyaṁ puggalo paṭipanno tathā ca iriyati
 tañca maggaṁ samārūḷho yathā kāyassa bhedā parammaraṇā manussesu
 upapajjissatīti tamenaṁ passāmi aparena samayena dibbena cakkhunā
 visuddhena atikkantamānusakena kāyassa bhedā parammaraṇā manussesu
 upapannaṁ sukhabahulā vedanā vediyamānaṁ. Seyyathāpi sārīputta rukkho
 same bhūmibhāge jāto bahalapattapalāso saṇḍacchāyo atha puriso
 āgaccheyya ghammābhitatto ghammapareto kilanto tasito pipāsito
 ekāyanena maggena tameva rukkhaṁ paṇidhāya tamenaṁ cakkhumā puriso
 disvā evaṁ vadeyya tathāyaṁ puriso paṭipanno tathā ca iriyati
 tañca maggaṁ samārūḷho yathā imaṁyeva rukkhaṁ āgamissatīti tamenaṁ
 passeyya aparena samayena tassa rukkhassa chāyāya nisinnaṁ vā nipannaṁ
 vā sukhabahulā vedanā vediyamānaṁ evameva kho ahaṁ sārīputta
-------------------------------------------------
[page 153]
 Idhekaccaṁ puggalaṁ evaṁ cetasā ceto paricca jānāmi tathāyaṁ
 puggalo paṭipanno tathā ca iriyati tañca maggaṁ samārūḷho .pe.
 Manussesu upapannaṁ sukhabahulā vedanā vediyamānaṁ.
      [175] < PTS. M I , 76 >Idhāhaṁ sārīputta ekaccaṁ puggalaṁ evaṁ cetasā ceto
 paricca jānāmi tathāyaṁ puggalo paṭipanno tathā ca iriyati tañca
 maggaṁ samārūḷho yathā kāyassa bhedā parammaraṇā sugatiṁ saggaṁ
 lokaṁ upapajjissatīti tamenaṁ passāmi aparena samayena dibbena
 cakkhunā visuddhena atikkantamānusakena kāyassa bhedā parammaraṇā
 sugatiṁ saggaṁ lokaṁ upapannaṁ ekantasukhā vedanā vediyamānaṁ.
 Seyyathāpi sārīputta pāsādo tatrassa kūṭāgāraṁ ullittāvalittaṁ
 nivātaṁ phusitaggalaṁ pihitavātapānaṁ tatrassa pallaṅko gonakatthato
 paṭikatthato paṭalikatthato kaddalimigapavarapaccattharaṇo sauttaracchado
 ubhato lohitakūpadhāno atha puriso āgaccheyya ghammābhitatto
 ghammapareto kilanto tasito pipāsito ekāyanena maggena tameva
 pāsādaṁ paṇidhāya tamenaṁ cakkhumā puriso disvā evaṁ vadeyya
 tathāyaṁ bhavaṁ puriso paṭipanno tathā ca iriyati tañca maggaṁ samārūḷho
 yathā imaṁyeva pāsādaṁ āgamissatīti tamenaṁ passeyya aparena
 samayena tasmiṁ pāsāde tasmiṁ kūṭāgāre tasmiṁ pallaṅke nisinnaṁ
 vā nipannaṁ vā ekantasukhā vedanā vediyamānaṁ evameva kho
 ahaṁ sārīputta idhekaccaṁ puggalaṁ evaṁ cetasā ceto paricca jānāmi
-------------------------------------------------
[page 154]
 Tathāyaṁ puggalo paṭipanno tathā ca iriyati tañca maggaṁ samārūḷho
 yathā kāyassa bhedā parammaraṇā sugatiṁ saggaṁ lokaṁ upapajjissatīti
 tamenaṁ passāmi aparena samayena dibbena cakkhunā visuddhena
 atikkantamānusakena kāyassa bhedā parammaraṇā sugatiṁ saggaṁ lokaṁ
 upapannaṁ ekantasukhā vedanā vediyamānaṁ.
      [176] Idha panāhaṁ sārīputta ekaccaṁ puggalaṁ evaṁ cetasā
 ceto paricca jānāmi tathāyaṁ puggalo paṭipanno tathā ca iriyati
 tañca maggaṁ samārūḷho yathā āsavānaṁ khayā anāsavaṁ cetovimuttiṁ
 paññāvimuttiṁ diṭṭheva dhamme sayaṁ abhiññā sacchikatvā upasampajja
 viharissatīti tamenaṁ passāmi aparena samayena āsavānaṁ khayā anāsavaṁ
 cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā
 upasampajja viharantaṁ ekantasukhā vedanā vediyamānaṁ. Seyyathāpi
 sārīputta pokkharaṇī acchodakā sātodakā sītodakā setakā
 supatitthā ramaṇīyā avidūre cassā tibbo vanasaṇḍo atha puriso
 āgaccheyya ghammābhitatto ghammapareto kilanto tasito pipāsito
 ekāyanena maggena tameva pokkharaṇiṁ paṇidhāya tamenaṁ cakkhumā
 puriso disvā evaṁ vadeyya tathāyaṁ bhavaṁ puriso paṭipanno tathā
 ca iriyati tañca maggaṁ samārūḷho yathā imaṁyeva pokkharaṇiṁ
 āgamissatīti tamenaṁ passeyya aparena samayena taṁ pokkharaṇiṁ
 ogāhetvā nhātvā ca pivitvā ca sabbadarathakilamathapariḷāhaṁ
-------------------------------------------------
[page 155]
 Paṭippassambhetvā paccuttaritvā tasmiṁ vanasaṇḍe nisinnaṁ vā
 nipannaṁ vā ekantasukhā vedanā vediyamānaṁ evameva kho ahaṁ
 sārīputta idhekaccaṁ puggalaṁ evaṁ cetasā ceto paricca jānāmi
 tathāyaṁ puggalo paṭipanno tathā ca iriyati tañca maggaṁ samārūḷho
 yathā āsavānaṁ khayā anāsavaṁ cetovimuttiṁ paññāvimuttiṁ diṭṭheva
 dhamme sayaṁ abhiññā sacchikatvā upasampajja viharissatīti tamenaṁ
 passāmi aparena samayena āsavānaṁ khayā anāsavaṁ cetovimuttiṁ
 paññāvimuttiṁ diṭṭheva dhamme sayaṁ abhiññā sacchikatvā upasampajja
 viharantaṁ ekantasukhā vedanā vediyamānaṁ. Imā kho sārīputta
 pañca gatiyo. Yo kho maṁ sārīputta evaṁ jānantaṁ evaṁ passantaṁ
 evaṁ vadeyya natthi samaṇassa gotamassa uttari manussadhammā
 alamariyañāṇadassanaviseso takkapariyāhataṁ samaṇo gotamo dhammaṁ
 deseti vīmaṁsānucaritaṁ sayaṁ paṭibhānanti taṁ sārīputta vācaṁ appahāya
 taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto
 evaṁ niraye. Seyyathāpi sārīputta bhikkhu sīlasampanno
 samādhisampanno paññāsampanno diṭṭheva dhamme aññaṁ ārādheyya
 evaṁ sampadamidaṁ sārīputta vadāmi. Taṁ vācaṁ appahāya taṁ
 cittaṁ appahāya taṁ diṭṭhiṁ appaṭinissajjitvā yathābhataṁ nikkhitto
 evaṁ niraye.
      [177] Abhijānāmi kho panāhaṁ sārīputta caturaṅgasamannāgataṁ
-------------------------------------------------
[page 156]
 Brahmacariyaṁ caritā. Tapassissudaṁ homi paramatapassī lūkho 1- sudaṁ
 homi paramalūkho jegucchī sudaṁ homi paramajegucchī pavivitto 2-
 sudaṁ homi paramapavivitto.
      [178] Tatrassu me idaṁ sārīputta tapassitāya hoti acelako
 homi muttācāro hatthāvalekhano na ehibhadantiko na tiṭṭhabhadantiko
 na abhihataṁ na uddissa kataṁ na nimantanaṁ sādiyāmi. So na
 kumbhimukhā paṭiggaṇhāmi na kaḷopimukhā paṭiggaṇhāmi na
 eḷakamantaraṁ na daṇḍamantaraṁ na mūsalamantaraṁ na dvinnaṁ bhuñjamānānaṁ
 na gabbhiniyā na pāyamānāya na purisantaragatāya na saṅkittīsu
 na yattha sā upaṭṭhito hoti na yattha makkhikā saṇḍasaṇḍacārinī
 na macchaṁ na maṁsaṁ na suraṁ na merayaṁ na thusodakaṁ pivāmi.
 So ekāgāriko vā homi ekālopiko dvāgāriko < PTS. M I , 78 >vā homi
 dvālopiko .pe. Sattāgāriko vā homi sattālopiko.
 Ekissāpi dattiyā yāpemi dvīhipi dattīhi yāpemi .pe. Sattahipi
 dattīhi yāpemi ekāhikampi āhāraṁ āhāremi dvīhikampi āhāraṁ
 āhāremi .pe. Sattāhikampi āhāraṁ āhāremi iti evarūpaṁ
 aḍḍhamāsikampi pariyāyabhattabhojanānuyogamanuyutto viharāmi. So
 sākabhakkho vā homi sāmākabhakkho vā homi nīvārabhakkho vā
 homi daddulabhakkho vā homi haṭabhakkho vā homi kaṇabhakkho

  *  *  *  *  *  *
  Footnote:1 Sī. lūkhassudaṁ. 2 Yu. pavivittassudaṁ.
-------------------------------------------------
[page 157]
 Vā homi ācāmabhakkho vā homi piññākabhakkho vā homi
 tiṇabhakkho vā homi gomayabhakkho vā homi vanamūlaphalāhāro
 yāpemi pavattaphalabhojī. So sāṇānipi dhāremi masāṇānipi
 dhāremi chavadussānipi dhāremi paṁsukulānipi dhāremi tirīṭānipi
 dhāremi ajinānipi 1- dhāremi ajinakkhipampi dhāremi kusacīrampi dhāremi
 vākacīrampi dhāremi phalakacīrampi dhāremi kesakambalampi dhāremi
 vālakambalampi dhāremi uḷūkapakkhampi dhāremi kesamassulocakopi
 homi kesamassulocanānuyogamanuyutto ubbhaṭṭhako homi
 āsanapaṭikkhitto ukkuṭikopi homi ukkuṭikappadhānamanuyutto
 kaṇṭakāpassayikopi homi kaṇṭakāpassaye seyyaṁ kappemi
 sāyatatiyakampi udakorohanānuyogamanuyutto viharāmi iti evarūpaṁ
 anekavihitaṁ kāyassa ātāpanaparitāpanānuyogamanuyutto viharāmi.
 Idaṁsu me sārīputta tapassitāya hoti.
      [179] Tatrassu me idaṁ sārīputta lūkhasmiṁ hoti. Nekavassagaṇikaṁ
 rajojallaṁ kāye sannicitaṁ hoti pappaṭikajātaṁ. Seyyathāpi
 sārīputta tiṇḍukakhānu nekavassagaṇiko sannicito hoti pappaṭikajāto
 evamevassu me sārīputta nekavassagaṇikaṁ rajojallaṁ kāye
 sannicitaṁ hoti pappaṭikajātaṁ. Tassa mayhaṁ sārīputta na evaṁ
 hoti aho vatāhaṁ imaṁ rajojallaṁ pāṇinā parimajjeyyaṁ. Aññe
 vā pana me imaṁ rajojallaṁ pāṇinā parimajjeyyunti evampi me

  *  *  *  *  *  *
  Footnote:1 Ma. Yu. ajinampi.
-------------------------------------------------
[page 158]
 Sārīputta na hoti. Idaṁsu me sārīputta lūkhasmiṁ hoti.
      [180] Tatrassu me idaṁ sārīputta jegucchismiṁ hoti. So kho
 ahaṁ sārīputta satova abhikkamāmi sato paṭikkamāmi. Yāva
 udakabindumhipi me dayā paccupaṭṭhitā hoti māhaṁ khuddake pāṇe
 visamagate saṅghātaṁ āpādesinti. Idaṁsu me sārīputta jegucchismiṁ hoti.
      [181] Tatrassu me idaṁ sārīputta pavivittasmiṁ hoti. So < PTS. M I , 79 >kho
 ahaṁ sārīputta aññataraṁ araññāyatanaṁ ajjhogāhetvā viharāmi.
 Yadā passāmi gopālakaṁ vā pasupālakaṁ vā tiṇahārakaṁ vā
 kaṭṭhahārakaṁ vā vanakammikaṁ vā vanena vanaṁ gahanena gahanaṁ ninnena ninnaṁ
 thalena thalaṁ papatāmi 1- taṁ kissa hetu mā maṁ te addasaṁsu
 ahañca mā te addasanti. Seyyathāpi sārīputta āraññako
 migo manusse disvā vanena vanaṁ gahanena gahanaṁ ninnena ninnaṁ
 thalena thalaṁ papatati evameva kho ahaṁ sārīputta yadā passāmi
 gopālakaṁ vā pasupālakaṁ vā tiṇahārakaṁ vā kaṭṭhahārakaṁ vā vanakammikaṁ
 vā vanena vanaṁ gahanena gahanaṁ ninnena ninnaṁ thalena thalaṁ papatāmi
 taṁ kissa hetu mā maṁ te addasaṁsu ahañca mā te addasanti.
 Idaṁsu me sārīputta pavivittasmiṁ hoti.
      [182] So kho ahaṁ sārīputta ye te gotthā paṭṭhitagāvo
 apagatagopālā tattha catukuṇḍiko 2- upasaṅkamitvā yāni tāni

  *  *  *  *  *  *
  Footnote:1 Ma. saṁpatāmi. 2 Sī. Yu. catukuṇḍigo.
-------------------------------------------------
[page 159]
 Vacchakānaṁ taruṇakānaṁ dhenupakānaṁ gomayāni tāni sudaṁ āhāremi.
 Yāvakīvañca me sārīputta sakaṁ muttakarīsaṁ apariyādinnaṁ hoti
 sakaṁyeva sudaṁ muttakarīsaṁ āhāremi. Idaṁsu me sārīputta
 mahāvikaṭabhojanasmiṁ hoti.
      [183] So kho ahaṁ sārīputta aññataraṁ bhiṁsanakaṁ vanasaṇḍaṁ
 ajjhogāhetvā viharāmi. Tatrassudaṁ sārīputta bhiṁsanakassa
 vanasaṇḍassa bhiṁsanakatasmiṁ hoti. Yokoci avītarāgo taṁ vanasaṇḍaṁ
 pavisati yebhuyyena lomāni haṁsanti. So kho ahaṁ sārīputta yā tā
 rattiyo sītā hemantikā antaraṭṭhakā himapātasamayā 1- tathārūpāsu
 rattīsu rattiṁ abbhokāse viharāmi divā vanasaṇḍe gimhānaṁ pacchime
 māse disvā abbhokāse viharāmi rattiṁ vanasaṇḍe. Apissu maṁ
 sārīputta ayaṁ anacchariyā gāthā paṭibhāsi pubbe assutapubbā
        so tatto so sino eko eko bhiṁsanake vane
        naggo na caggimāsino esanāpasuto munīti.
      [184] So kho ahaṁ sārīputta susāne seyyaṁ kappemi chavaṭṭhikāni
 upadhāya. Apissu maṁ sārīputta gomaṇḍalā upasaṅkamitvā
 oṭṭhubhentipi 2- omuttentipi paṁsukenapi okiranti kaṇṇasotesupi
 salākaṁ pavesenti. Na kho panāhaṁ sārīputta abhijānāmi tesu pāpakaṁ
 cittaṁ uppādetā. Idaṁsu me sārīputta upekkhāvihārasmiṁ hoti.

  *  *  *  *  *  *
  Footnote:1 Sī. Yu. antaraṭṭhake himapātasamaye. 2 Sī. Yu. oṭṭhubhantipi.
-------------------------------------------------
[page 160]
      [185] < PTS. M I , 80 >Santi kho pana sārīputta eke samaṇabrāhmaṇā
 evaṁvādino evaṁdiṭṭhino āhārena suddhīti. Te evamāhaṁsu
 kolehi yāpemāti. Te kolampi khādanti kolacuṇṇampi khādanti
 kolodakampi pivanti anekavihitampi kolavikatiṁ paribhuñjanti.
 Abhijānāmi kho panāhaṁ sārīputta ekaṁyeva kolaṁ āhāraṁ āharitā.
 Siyā kho pana te sārīputta evamassa mahā nūna tena samayena
 kolo ahosīti. Na kho panetaṁ sārīputta evaṁ daṭṭhabbaṁ.
 Tadāpi etaparamoyeva kolo ahosi seyyathāpi etarahi. Tassa
 mayhaṁ sārīputta ekaṁyeva kolaṁ āhāraṁ āhārayato adhimattakasīmānaṁ
 patto kāyo hoti. Seyyathāpi nāma āsītikapabbāni vā
 kālāpabbāni vā evamevassu me aṅgapaccaṅgāni bhavanti
 tāyevappāhāratāya. Seyyathāpi nāma oṭṭhapadaṁ evamevassu me ānisadaṁ
 hoti tāyevappāhāratāya. Seyyathāpi nāma vaṭṭanāvaḷī evamevassu
 me piṭṭhikaṇṭako unnatāvanato hoti tāyevappāhāratāya. Seyyathāpi
 nāma jarasālāya gopāṇasiyo oluggaviluggā bhavanti evamevassu
 me phāsuḷiyo oluggaviluggā bhavanti tāyevappāhāratāya.
 Seyyathāpi nāma gambhīre udapāne udakatārakā gambhīragatā okkhāyikā
 dissanti evamevassu me akkhikūpesu akkhitārakā gambhīragatā
 okkhāyikā dissanti tāyevappāhāratāya. Seyyathāpi nāma
 tittikālābu āmakacchinno vātātapena saṁphusito hoti sammilāto
-------------------------------------------------
[page 161]
 Evamevassu me sīsacchavi saṁphusitā hoti sammilātā
 tāyevappāhāratāya. So kho ahaṁ sārīputta udaracchaviṁ
 parimasissāmīti piṭṭhikaṇṭakaṁyeva pariggaṇhāmi piṭṭhikaṇṭakaṁ
 parimasissāmīti udaracchaviṁyeva pariggaṇhāmi yāvassu me sārīputta
 udaracchavi piṭṭhikaṇṭakaṁ allīnā hoti tāyevappāhāratāya. So kho
 ahaṁ sārīputta vaccaṁ vā muttaṁ vā karissāmīti tatutheva avakujjo
 papatāmi tāyevappāhāratāya. So kho ahaṁ sārīputta tameva
 kāyaṁ assāsento pāṇinā gattāni anomajjāmi. Tassa mayhaṁ
 sārīputta pāṇinā gattāni anomajjato pūtimūlāni lomāni kāyasmā
 papatanti tāyevappāhāratāya.
      [186] Santi kho pana sārīputta eke samaṇabrāhmaṇā
 evaṁvādino evaṁdiṭṭhino āhārena suddhīti. Te evamāhaṁsu
 muggehi yāpema .pe. Tilehi yāpema .pe. Taṇḍulehi
 yāpemāti. Te taṇḍulampi khādanti taṇḍulacuṇṇampi khādanti
 taṇḍulodakampi pivanti anekavihitampi taṇḍulavikatiṁ paribhuñjanti.
 Abhijānāmi kho panāhaṁ sārīputta ekaṁyeva taṇḍulaṁ āhāraṁ āharitā.
 Siyā kho pana te sārīputta evamassa mahā nūna tena samayena
 taṇḍulo ahosīti. Na kho panetaṁ sārīputta evaṁ daṭṭhabbaṁ.
 Tadāpi etaparamoyeva taṇḍulo ahosi seyyathāpi etarahi. Tassa
 mayhaṁ sārīputta ekaṁyeva taṇḍulaṁ āhāraṁ āhārayato
-------------------------------------------------
[page 162]
 Adhimattakasīmānaṁ patto kāyo hoti. Seyyathāpi nāma āsītikapabbāni
 vā kāḷapabbāni vā evamevassu me aṅgapaccaṅgāni bhavanti
 tāyevappāhāratāya. Seyyathāpi nāma oṭṭhapadaṁ .pe. Hoti
 tāyevappāhāratāya. Seyyathāpi nāma vaṭṭanāvaḷī .pe.
 Tāyevappāhāratāya. Seyyathāpi nāma jarasālāya .pe. Seyyathāpi
 nāma gambhīre .pe. Seyyathāpi nāma tittikālābu .pe.
 So kho ahaṁ sārīputta udaracchaviṁ .pe. So kho ahaṁ sārīputta vaccaṁ
 vā .pe. So kho ahaṁ sārīputta tameva kāyaṁ .pe. Kāyasmā
 papatanti tāyevappāhāratāya. Tāyapi kho ahaṁ sārīputta ariyāya
 tāya paṭipadāya tāya dukkarakārikāya nājjhagamiṁ uttari manussadhammā
 alamariyañāṇadassanavisesaṁ taṁ kissa hetu imissāyeva ariyāya
 paññāya anadhigamā yāyaṁ ariyā paññā adhigatā ariyā niyyānikā
 niyyāti takkarassa sammā dukkhakkhayāya.
      [187] Santi kho pana sārīputta eke samaṇabrāhmaṇā evaṁvādino
 evaṁdiṭṭhino saṁsārena suddhīti. Na kho paneso sārīputta saṁsāro
 sulabharūpo yo mayā < PTS. M I , 82 >asaṁsaritapubbo iminā dīghena addhunā aññatra
 suddhāvāsehi devehi suddhāvāse cāhaṁ sārīputta deve saṁsareyyaṁ
 nayimaṁ lokaṁ puna āgaccheyyaṁ.
      [188] Santi kho pana sārīputta eke samaṇabrāhmaṇā
 evaṁvādino evaṁdiṭṭhino upapattiyā suddhīti. Na kho panesā
-------------------------------------------------
[page 163]
 Sārīputta upapatti sulabharūpā yā mayā anuppannapubbā iminā
 dīghena addhunā aññatra suddhāvāsehi devehi suddhāvāse cāhaṁ
 sārīputta deve upapajjeyyaṁ nayimaṁ lokaṁ puna āgaccheyyaṁ.
      [189] Santi kho pana sārīputta eke samaṇabrāhmaṇā
 evaṁvādino evaṁdiṭṭhino āvāsena suddhīti. Na kho paneso
 sārīputta āvāso sulabharūpo yo mayā anāvuṭṭhapubbo iminā
 dīghena addhunā aññatra suddhāvāsehi devehi suddhāvāse cāhaṁ
 sārīputta deve āvaseyyaṁ nayimaṁ lokaṁ puna āgaccheyyaṁ.
      [190] Santi kho pana sārīputta eke samaṇabrāhmaṇā
 evaṁvādino evaṁdiṭṭhino yaññena suddhīti. Na kho paneso
 sārīputta yañño sulabharūpo yo mayā ayiṭṭhapubbo iminā dīghena
 addhunā tañca kho raññā vā satā khattiyena muddhāvasittena
 brāhmaṇena vā mahāsālena.
      [191] Santi kho pana sārīputta eke samaṇabrāhmaṇā
 evaṁvādino evaṁdiṭṭhino aggipāricariyāya suddhīti. Na kho paneso
 sārīputta aggi sulabharūpo yo mayā apariciṇṇapubbo iminā dīghena
 addhunā tañca kho raññā vā satā khattiyena muddhāvasittena
 brāhmaṇena vā mahāsālena.
      [192] Santi kho pana sārīputta eke samaṇabrāhmaṇā
 evaṁvādino evaṁdiṭṭhino yāvadevāyaṁ bhavaṁ puriso daharo hoti
-------------------------------------------------
[page 164]
 Yuvā susukāḷakeso bhadrena yobbanena samannāgato paṭhamena
 vayasā tāvadeva paramena paññāveyyattiyena samannāgato hoti
 yato ca kho ayaṁ bhavaṁ puriso jiṇṇo hoti vuḍḍho mahallako
 addhagato vayo anuppatto asītiko vā navutiko vā vassasatiko
 vā jātiyā atha tamhā paññāveyyattiyā parihāyatīti. Na
 kho panetaṁ sārīputta evaṁ daṭṭhabbaṁ. Ahaṁ kho pana sārīputta
 etarahi jiṇṇo vuḍḍho mahallako addhagato vayo anuppatto
 asītiko me vayo vattati. Idhassu me sārīputta cattāro
 sāvakā vassasatāyukā vassasatajīvino paramāya satiyā ca gatiyā
 ca dhitiyā ca samannāgatā paramena ca paññāveyyattiyena seyyathāpi
 sārīputta daḷhadhammo dhanuggaho sikkhito katahattho katupāsano
 lahukena asanena appakasireneva tiriyaṁ tālacchāyaṁ atipāteyya
 evaṁ adhimattasatimanto evaṁ adhimattagatimanto < PTS. M I , 83 >evaṁ adhimattadhitimanto
 evaṁ paramena paññāveyyattiyena samannāgatā te maṁ catunnaṁ
 satipaṭṭhānānaṁ upādāyupādāya pañhaṁ puccheyyuṁ puṭṭho puṭṭho
 cāhaṁ tesaṁ byākareyyaṁ byākatañca me byākatato dhāreyyuṁ na
 ca maṁ dutiyakaṁ uttariṁ paṭipuccheyyuṁ aññatra asita pīta khāyita sāyitā
 aññatra uccārapassāvakammā aññatra niddākilamathapaṭivinodanā
 apariyādinnāyevassa sārīputta tathāgatassa dhammadesanā apariyādinnaṁyevassa
 tathāgatassa dhammapadabyañjanaṁ apariyādinnaṁyevassa tathāgatassa
-------------------------------------------------
[page 165]
 Pañhāpaṭibhānaṁ. Atha me te cattāro sāvakā vassasatāyukā
 vassasatajīvino vassasatassa accayena kālaṁ kareyyuṁ. Mañcakena
 cepi maṁ sārīputta pariharissatha nevatthi tathāgatassa
 paññāveyyattiyassa aññathattaṁ. Yaṁ kho taṁ sārīputta sammā
 vadamāno vadeyya asammohadhammo satto loke uppanno
 bahujanahitāya bahujanasukhāya lokānukampāya atthāya hitāya sukhāya
 devamanussānanti. Mameva taṁ sammā vadamāno vadeyya
 asammohadhammo satto loke uppanno bahujanahitāya bahujanasukhāya
 lokānukampāya atthāya hitāya sukhāya devamanussānanti.
      [193] Tena kho pana samayena āyasmā nāgasamālo bhagavato
 piṭṭhito hoti bhagavantaṁ vījayamāno. Atha kho āyasmā
 nāgasamālo bhagavantaṁ etadavoca acchariyaṁ bhante abbhūtaṁ bhante
 apica me bhante imaṁ dhammapariyāyaṁ sutvā lomāni haṭṭhāni ko
 nāmāyaṁ bhante dhammapariyāyoti. Tasmātiha tvaṁ nāgasamāla imaṁ
 dhammapariyāyaṁ lomahaṁsanapariyāyotveva naṁ dhārehīti.
      Idamavoca bhagavā attamano āyasmā nāgasamālo bhagavato
 bhāsitaṁ abhinandīti.
                 Mahāsīhanādasuttaṁ niṭṭhitaṁ dutiyaṁ.
                      -------------
-------------------------------------------------
[page 166]
                      Mahādukkhakkhandhasuttaṁ
      [194] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho sambahulā bhikkhū
 pubbaṇhasamayaṁ nivāsetvā pattacīvaramādāya < PTS. M I , 84 >sāvatthiṁ piṇḍāya
 pāvisiṁsu. Atha kho tesaṁ bhikkhūnaṁ etadahosi atippago kho
 tāva sāvatthiyaṁ piṇḍāya carituṁ yannūna mayaṁ yena aññatitthiyānaṁ
 paribbājakānaṁ ārāmo tenupasaṅkameyyāmāti. Atha kho te
 bhikkhū yena aññatitthiyānaṁ paribbājakānaṁ ārāmo tenupasaṅkamiṁsu
 upasaṅkamitvā tehi aññatitthiyehi paribbājakehi saddhiṁ sammodiṁsu
 sammodanīyaṁ kathaṁ sārāṇīyaṁ vītisāretvā ekamantaṁ nisīdiṁsu.
 Ekamantaṁ nisinne kho te bhikkhū te aññatitthiyā paribbājakā
 etadavocuṁ samaṇo āvuso gotamo kāmānaṁ pariññaṁ paññāpeti
 mayampi kāmānaṁ pariññaṁ paññāpema samaṇo āvuso gotamo
 rūpānaṁ pariññaṁ paññāpeti mayampi rūpānaṁ pariññaṁ paññāpema
 samaṇo āvuso gotamo vedanānaṁ pariññaṁ paññāpeti mayampi
 vedanānaṁ pariññaṁ paññāpema idha no āvuso ko viseso ko
 adhippāyo kiṁ nānākaraṇaṁ samaṇassa vā gotamassa amhākaṁ vā
 yadidaṁ dhammadesanāya vā dhammadesanaṁ anusāsaniyā vā anusāsaninti.
 Atha kho te bhikkhū tesaṁ aññatitthiyānaṁ paribbājakānaṁ bhāsitaṁ
-------------------------------------------------
[page 167]
 Neva abhinandiṁsu nappaṭikkosiṁsu anabhinanditvā appaṭikkositvā
 uṭṭhāyāsanā pakkamiṁsu bhagavato santike etassa bhāsitassa atthaṁ
 ājānissāmāti.
      [195] Atha kho te bhikkhū sāvatthiyaṁ piṇḍāya caritvā pacchābhattaṁ
 piṇḍapātapaṭikkantā yena bhagavā tenupasaṅkamiṁsu upasaṅkamitvā
 bhagavantaṁ abhivādetvā ekamantaṁ nisīdiṁsu. Ekamantaṁ nisinnā
 kho te bhikkhū bhagavantaṁ etadavocuṁ idha mayaṁ bhante pubbaṇhasamayaṁ
 nivāsetvā pattacīvaramādāya sāvatthiṁ piṇḍāya pavisimha tesanno
 bhante amhākaṁ etadahosi atippago kho tāva sāvatthiyaṁ piṇḍāya
 carituṁ yannūna mayaṁ yena aññatitthiyānaṁ paribbājakānaṁ ārāmo
 tenupasaṅkameyyāmāti. Atha kho mayaṁ bhante yena aññatitthiyānaṁ
 paribbājakānaṁ ārāmo tenupasaṅkamimha upasaṅkamitvā tehi
 aññatitthiyehi paribbājakehi saddhiṁ sammodimha sammodanīyaṁ kathaṁ
 sārāṇīyaṁ vītisāretvā ekamantaṁ nisīdimha. Ekamantaṁ nisinne
 kho amhe bhante te aññatitthiyā paribbājakā etadavocuṁ
 samaṇo āvuso gotamo kāmānaṁ pariññaṁ paññāpeti mayampi
 kāmānaṁ pariññaṁ < PTS. M I , 85 >paññāpema samaṇo āvuso gotamo rūpānaṁ
 pariññaṁ paññāpeti mayampi rūpānaṁ pariññaṁ paññāpema samaṇo
 āvuso gotamo vedanānaṁ pariññaṁ paññāpeti mayampi vedanānaṁ
 pariññaṁ paññāpema idha no āvuso ko viseso ko adhippāyo kiṁ
-------------------------------------------------
[page 168]
 Nānākaraṇaṁ samaṇassa vā gotamassa amhākaṁ vā yadidaṁ dhammadesanāya vā
 dhammadesanaṁ anusāsaniyā vā anusāsaninti. Atha kho mayaṁ bhante tesaṁ
 aññatitthiyānaṁ paribbājakānaṁ bhāsitaṁ neva abhinandimha nappaṭikkosimha
 anabhinanditvā appaṭikkositvā uṭṭhāyāsanā pakkamimha bhagavato
 santike etassa bhāsitassa atthaṁ ājānissāmāti.
      [196] Evaṁvādino bhikkhave aññatitthiyā paribbājakā
 evamassu vacanīyā ko panāvuso kāmānaṁ assādo ko ādīnavo
 kiṁ nissaraṇaṁ ko rūpānaṁ assādo ko ādīnavo kiṁ nissaraṇaṁ
 ko vedanānaṁ assādo ko ādīnavo kiṁ nissaraṇanti. Evaṁ
 puṭṭhā bhikkhave aññatitthiyā paribbājakā na ceva sampāyissanti
 uttariñca vighātaṁ āpajjissanti taṁ kissa hetu yathātaṁ bhikkhave
 avisayasmiṁ. Nāhantaṁ bhikkhave passāmi sadevake loke samārake
 sabrahmake sassamaṇabrāhmaṇiyā pajāya sadevamanussāya yo imesaṁ
 pañhānaṁ veyyākaraṇena cittaṁ ārādheyya aññatra tathāgatena
 vā tathāgatasāvakena vā ito vā pana sutvā.
      [197] Ko ca bhikkhave kāmānaṁ assādo. Pañcime bhikkhave
 kāmaguṇā katame pañca cakkhuviññeyyā rūpā iṭṭhā kantā
 manāpā piyarūpā kāmūpasañhitā rajanīyā sotaviññeyyā saddā ...
 Ghānaviññeyyā gandhā ... Jivhāviññeyyā rasā ... Kāyaviññeyyā
 phoṭṭhabbā iṭṭhā kantā manāpā piyarūpā kāmūpasañhitā rajanīyā
-------------------------------------------------
[page 169]
 Ime kho bhikkhave pañca kāmaguṇā. Yaṁ kho bhikkhave ime pañca
 kāmaguṇe paṭicca uppajjati sukhaṁ somanassaṁ ayaṁ kāmānaṁ assādo.
      [198] Ko ca bhikkhave kāmānaṁ ādīnavo. Idha bhikkhave
 kulaputto yena sippuṭṭhānena 1- jīvikaṁ kappeti yadi muddhāya yadi
 gaṇanāya yadi saṅkhānena yadi kasiyā yadi vaṇijjāya yadi gorakkhena
 yadi issatthena yadi rājaporisena yadi sippaññatarena sītassa
 purakkhato uṇhassa purakkhato ḍaṁsamakasavātātapasiriṁsapasamphassehi
 rissamāno khuppipāsāya miyyamāno 2- ayampi bhikkhave kāmānaṁ
 ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ
 kāmānameva hetu. Tassa ce bhikkhave kulaputtassa evaṁ
 uṭṭhahato ghaṭato vāyamato te bhogā nābhinipphajjanti so socati
 kilamati paridevati urattāḷiṁ kandati sammohaṁ āpajjati moghaṁ
 vata me uṭṭhānaṁ aphalo vata me vāyāmoti ayampi bhikkhave
 kāmānaṁ ādīnavo sandiṭṭhiko dukkhakkhandho kāmahetu kāmanidānaṁ
 kāmādhikaraṇaṁ kāmānameva hetu. Tassa ce bhikkhave kulaputtassa
 evaṁ uṭṭhahato ghaṭato vāyamato te bhogā abhinipphajjanti so
 tesaṁ bhogānaṁ ārakkhādhikaraṇaṁ dukkhaṁ domanassaṁ paṭisaṁvedeti. Kinti
 te 3- bhoge neva rājāno hareyyuṁ na corā hareyyuṁ na aggi
 ḍaheyya na udakaṁ vaheyya na appiyā dāyādā hareyyunti.

  *  *  *  *  *  *
  Footnote:1 Sī. Ma. sippaṭṭhānena. 2 Sī. Ma. Yu. mīyamāno. 3 Ma. Yu. me.
-------------------------------------------------
[page 170]
 Tassa evaṁ ārakkhato gopayato te bhoge rājāno vā haranti
 corā vā haranti aggi vā ḍahati udakaṁ vā vahati appiyā
 dāyādā vā haranti so socati kilamati paridevati urattāḷiṁ
 kandati sammohaṁ āpajjati yampi me ahosi tampi no natthīti
 ayampi bhikkhave kāmānaṁ ādīnavo sandiṭṭhiko dukkhakkhandho kāmahetu
 kāmanidānaṁ kāmādhikaraṇaṁ kāmānameva hetu. Puna caparaṁ
 bhikkhave kāmahetu kāmanidānaṁ kāmādhikaraṇaṁ kāmānameva hetu
 rājānopi rājūhi vivadanti khattiyāpi khattiyehi vivadanti brāhmaṇāpi
 brāhmaṇehi vivadanti gahapatīpi gahapatīhi vivadanti mātāpi puttena
 vivadati puttopi mātarā vivadati pitāpi puttena vivadati puttopi
 pitarā vivadati bhātāpi bhātarā vivadati bhātāpi bhaginiyā vivadati
 bhaginīpi bhātarā vivadati sahāyopi sahāyena vivadati te tattha
 kalahaviggahavivādāpannā aññamaññaṁ pāṇīhipi upakkamanti leḍḍūhipi
 upakkamanti daṇḍehipi upakkamanti satthehipi upakkamanti te
 tattha maraṇampi niggacchanti maraṇamattampi dukkhaṁ ayampi bhikkhave
 kāmānaṁ ādīnavo sandiṭṭhiko dukkhakkhandho kāmahetu kāmanidānaṁ
 kāmādhikaraṇaṁ kāmānameva hetu. Puna caparaṁ bhikkhave kāmahetu
 kāmanidānaṁ kāmādhikaraṇaṁ kāmānameva hetu asicammaṁ gahetvā
 dhanukalāpaṁ sannayhitvā ubhatobyuḷhaṁ 1- saṅgāmaṁ pakkhandanti usūsupi

  *  *  *  *  *  *
  Footnote:1 Sī. Ma. Yu. ubhatoviyūḷhaṁ.
-------------------------------------------------
[page 171]
 Khippamānesu sattīsupi khippamānāsu asīsupi vijjotalantesu te tattha
 usūhipi vijjhanti sattiyāpi vijjhanti asināpi sīsaṁ chindanti te
 tattha maraṇampi niggacchanti maraṇamattampi dukkhaṁ ayampi bhikkhave
 kāmānaṁ ādīnavo sandiṭṭhiko dukkhakkhandho kāmahetu kāmanidānaṁ
 kāmādhikaraṇaṁ kāmānameva hetu. Puna caparaṁ bhikkhave kāmahetu
 kāmanidānaṁ kāmādhikaraṇaṁ kāmānameva hetu asicammaṁ gahetvā
 dhanukalāpaṁ sannayhitvā aṭṭāvalepanā 1- upakāriyo pakkhandanti
 usūsupi khippamānesu sattīsupi < PTS. M I , 87 >khippamānāsu asīsupi vijjotalantesu
 te tattha usūhipi vijjhanti sattiyāpi vijjhanti chakaṇaṭiyāpi 2-
 osiñcanti abhivaggenapi omaddanti asināpi sīsaṁ chindanti te
 tattha maraṇampi niggacchanti maraṇamattampi dukkhaṁ ayampi bhikkhave
 kāmānaṁ ādīnavo sandiṭṭhiko dukkhakkhandho kāmahetu kāmanidānaṁ
 kāmādhikaraṇaṁ kāmānameva hetu. Puna caparaṁ bhikkhave kāmahetu
 kāmanidānaṁ kāmādhikaraṇaṁ kāmānameva hetu sandhimpi chindanti
 nillopampi haranti ekāgārikampi karonti paripanthepi tiṭṭhanti
 paradārampi gacchanti tamenaṁ rājāno gahetvā vividhāni
 kammakaraṇāni 3- kārenti kasāhipi tāḷenti vettehipi tāḷenti
 aḍḍhadaṇḍakehipi tāḷenti hatthampi chindanti pādampi chindanti

  *  *  *  *  *  *
  Footnote:1 Sī. Ma. Yu. addāvalepanā. 2 Sī. Yu. pakkaṭṭhiyā. Ma. chakaṇakāyapi.
 3 Sī. Yu. vividhā kammakaraṇā. Ma. vividhā kammakāraṇā.
-------------------------------------------------
[page 172]
 Hatthapādampi chindanti kaṇṇampi chindanti nāsampi chindanti
 kaṇṇanāsampi chindanti bilaṅgathālikampi karonti saṅkhamuṇḍakampi
 karonti rāhumukhampi karonti jotimālikampi karonti hatthapajjotikampi
 karonti erakavattikampi karonti cīrakavāsikampi karonti
 eṇeyyakampi karonti balisamaṁsikampi karonti kahāpaṇakampi karonti
 khārāpaṭicchakampi karonti palighaparivattikampi karonti palālapīṭhakampi
 karonti tattenapi telena osiñcanti sunakhehipi khādāpenti
 jīvantampi sūle uttāsenti asināpi sīsaṁ chindanti te tattha
 maraṇampi niggacchanti maraṇamattampi dukkhaṁ ayampi bhikkhave
 kāmānaṁ ādīnavo sandiṭṭhiko dukkhakkhandho kāmahetu kāmanidānaṁ
 kāmādhikaraṇaṁ kāmānameva hetu. Puna caparaṁ bhikkhave kāmahetu
 kāmanidānaṁ kāmādhikaraṇaṁ kāmānameva hetu kāyena duccaritaṁ caranti
 vācāya duccaritaṁ caranti manasā duccaritaṁ caranti te kāyena
 duccaritaṁ caritvā vācāya duccaritaṁ caritvā manasā duccaritaṁ caritvā
 kāyassa bhedā parammaraṇā apāyaṁ duggatiṁ vinipātaṁ nirayaṁ upapajjanti
 ayampi bhikkhave kāmānaṁ ādīnavo samparāyiko dukkhakkhandho
 kāmahetu kāmanidānaṁ kāmādhikaraṇaṁ kāmānameva hetu.
      [199] Kiñca bhikkhave kāmānaṁ nissaraṇaṁ. Yo kho bhikkhave
 kāmesu chandarāgavinayo chandarāgappahānaṁ idaṁ kāmānaṁ nissaraṇaṁ.
      [200] Ye hi keci bhikkhave samaṇā vā brāhmaṇā vā
-------------------------------------------------
[page 173]
 Evaṁ kāmānaṁ assādañca assādato ādīnavañca ādīnavato
 nissaraṇañca nissaraṇato yathābhūtaṁ nappajānanti te vata sāmaṁ
 vā kāme parijānissanti paraṁ vā tathattāya samādapessanti
 yathāpaṭipanno kāme parijānissatīti netaṁ ṭhānaṁ vijjati. Ye ca kho
 keci bhikkhave samaṇā vā brāhmaṇā < PTS. M I , 88 >vā evaṁ kāmānaṁ assādañca
 assādato ādīnavañca ādīnavato nissaraṇañca nissaraṇato yathābhūtaṁ
 pajānanti te vata sāmaṁ vā kāme parijānissanti paraṁ vā tathattāya
 samādapessanti yathāpaṭipanno kāme parijānissatīti ṭhānametaṁ vijjati.
      [201] Ko ca bhikkhave rūpānaṁ assādo. Seyyathāpi bhikkhave
 khattiyakaññā vā brāhmaṇakaññā vā gahapatikaññā vā
 paṇṇarasavassuddesikā vā soḷasavassuddesikā vā nātidīghā nātirassā
 nātikisā nātithūlā nātikāḷikā 1- nāccodātā paramā sā bhikkhave
 tasmiṁ samaye subhā vaṇṇanibhāti. Evaṁ bhanteti 2-. Yaṁ kho bhikkhave
 subhaṁ vaṇṇanibhaṁ paṭicca uppajjati sukhaṁ somanassaṁ ayaṁ rūpānaṁ
 assādo.
      [202] Ko ca bhikkhave rūpānaṁ ādīnavo. Idha bhikkhave tameva
 bhaginiṁ passeyya aparena samayena asītikaṁ vā navutikaṁ vā vassasatikaṁ
 vā jātiyā jiṇṇaṁ gopāṇasivaṅkaṁ bhoggaṁ daṇḍaparāyanaṁ pavedhamānaṁ
 gacchantiṁ āturaṁ gatayobbanaṁ khaṇḍadantiṁ palitakesiṁ vilūnaṁ khallitasiraṁ
 valīnaṁ tilakāhatagattaṁ. Taṁ kiṁ maññatha bhikkhave yā purimā subhā

  *  *  *  *  *  *
  Footnote:1 Ma. nātikāḷī. 2 Ma. Yu. itisaddo natthi. ito pāṭhapadaṁpi īdisameva.
-------------------------------------------------
[page 174]
 Vaṇṇanibhā sā antarahitā ādīnavo pātubhūtoti. Evaṁ bhanteti.
 Ayaṁ 1- bhikkhave rūpānaṁ ādīnavo. Puna caparaṁ bhikkhave tameva bhaginiṁ
 passeyya ābādhikaṁ dukkhitaṁ bāḷhagilānaṁ sake muttakarīse palipannaṁ
 semānaṁ aññehi vuṭṭhāpiyamānaṁ aññehi sampavesiyamānaṁ 2-. Taṁ
 kiṁ maññatha bhikkhave yā purimā subhā vaṇṇanibhā sā antarahitā
 ādīnavo pātubhūtoti. Evaṁ bhanteti. Ayampi bhikkhave rūpānaṁ
 ādīnavo. Puna caparaṁ bhikkhave tameva bhaginiṁ passeyya sarīraṁ
 sīvathikāya chaḍḍitaṁ ekāhamataṁ vā dvīhamataṁ vā tīhamataṁ vā
 uddhumātakaṁ vā vinīlakaṁ vipubbakajātaṁ. Taṁ kiṁ maññatha bhikkhave yā
 purimā subhā vaṇṇanibhā sā antarahitā ādīnavo pātubhūtoti.
 Evaṁ bhanteti. Ayampi bhikkhave rūpānaṁ ādīnavo. Puna caparaṁ
 bhikkhave tameva bhaginiṁ passeyya sarīraṁ sīvathikāya chaḍḍitaṁ kākehi
 vā khajjamānaṁ gijjhehi vā khajjamānaṁ kulalehi vā khajjamānaṁ suvānehi
 vā khajjamānaṁ siṅgālehi vā khajjamānaṁ vividhehi vā pāṇakajātikehi
 khajjamānaṁ. Taṁ kiṁ maññatha < PTS. M I , 89 >bhikkhave yā purimā subhā vaṇṇanibhā
 sā antarahitā ādīnavo pātubhūtoti. Evaṁ bhanteti. Ayampi
 bhikkhave rūpānaṁ ādīnavo. Puna caparaṁ bhikkhave tameva bhaginiṁ
 passeyya sarīraṁ sīvathikāya chaḍḍitaṁ aṭṭhikasaṅkhalikaṁ samaṁsalohitaṁ nhārusambandhaṁ
 .pe. Aṭṭhikasaṅkhalikaṁ nimmaṁsalohitamakkhitaṁ nhārusambandhaṁ

  *  *  *  *  *  *
  Footnote:1 Ma. Yu. ayampi. 2 Ma. Yu. saṁvesiyamānanti dissati.
-------------------------------------------------
[page 175]
 .pe. Aṭṭhikasaṅkhalikaṁ apagatamaṁsalohitaṁ nhārusambandhaṁ .pe. Aṭṭhikāni
 apagatanhārusambandhāni 1- disāvidisā vikkhittāni aññena hatthaṭṭhikaṁ
 aññena pādaṭṭhikaṁ [2]- aññena jaṅghaṭṭhikaṁ aññena ūruṭṭhikaṁ aññena
 kaṭiṭṭhikaṁ aññena piṭṭhikaṇṭakaṭṭhikaṁ aññena phāsukaṭṭhikaṁ aññena
 uraṭṭhikaṁ aññena bāhuṭṭhikaṁ aññena aṁsaṭṭhikaṁ aññena gīvaṭṭhikaṁ
 aññena hanuṭṭhikaṁ aññena dantaṭṭhikaṁ aññena sīsakaṭāhaṁ. Taṁ
 kiṁ maññatha bhikkhave yā purimā subhā vaṇṇanibhā sā antarahitā
 ādīnavo pātubhūtoti. Evaṁ bhanteti. Ayampi bhikkhave rūpānaṁ
 ādīnavo. Puna caparaṁ bhikkhave tameva bhaginiṁ passeyya sarīraṁ
 sīvathikāya chaḍḍitaṁ aṭṭhikāni setāni saṅkhavaṇṇūpanibhāni .pe.
 Aṭṭhikāni puñjakitāni terovassikāni .pe. Aṭṭhikāni pūtīni
 cuṇṇakajātāni. Taṁ kiṁ maññatha bhikkhave yā purimā subhā
 vaṇṇanibhā sā antarahitā ādīnavo pātubhūtoti. Evaṁ bhanteti.
 Ayampi bhikkhave rūpānaṁ ādīnavo.
      [203] Kiñca bhikkhave rūpānaṁ nissaraṇaṁ. Yo bhikkhave rūpesu
 chandarāgavinayo chandarāgappahānaṁ idaṁ rūpānaṁ nissaraṇaṁ.
      [204] Ye hi keci bhikkhave samaṇā vā brāhmaṇā vā evaṁ
 rūpānaṁ assādañca assādato ādīnavañca ādīnavato nissaraṇañca
 nissaraṇato yathābhūtaṁ nappajānanti te vata sāmaṁ vā rūpe
 parijānissanti paraṁ vā tathattāya samādapessanti yathāpaṭipanno rūpe

  *  *  *  *  *  *
  Footnote:1 Ma. Yu. apagatasambandhāni. 2 Ma. aññena gopphakaṭṭhikaṁ.
-------------------------------------------------
[page 176]
 Parijānissatīti netaṁ ṭhānaṁ vijjati. Ye ca kho keci bhikkhave
 samaṇā vā brāhmaṇā vā evaṁ rūpānaṁ assādañca assādato
 ādīnavañca ādīnavato nissaraṇañca nissaraṇato yathābhūtaṁ pajānanti
 te vata sāmaṁ vā rūpe parijānissanti paraṁ vā tathattāya
 samādapessanti yathāpaṭipanno rūpe parijānissatīti ṭhānametaṁ vijjati.
      [205] Ko ca bhikkhave vedanānaṁ assādo. Idha bhikkhave
 bhikkhu vivicceva kāmehi vivicca akusalehi dhammehi savitakkaṁ savicāraṁ
 vivekajaṁ pītisukhaṁ paṭhamaṁ jhānaṁ upasampajja viharati. Yasmiṁ samaye
 bhikkhave bhikkhu vivicceva kāmehi vivicca akusalehi dhammehi savitakkaṁ
 savicāraṁ vivekajaṁ pītisukhaṁ paṭhamaṁ jhānaṁ upasampajja viharati neva tasmiṁ
 samaye attabyābādhāyapi ceteti na parabyābādhāyapi ceteti na
 ubhayabyābādhāyapi < PTS. M I , 90 >ceteti abyāpajjhaṁyeva tasmiṁ samaye vedanaṁ vedeti
 abyāpajjhaparamāhaṁ bhikkhave vedanānaṁ assādaṁ vadāmi. Puna caparaṁ
 bhikkhave bhikkhu vitakkavicārānaṁ vūpasamā ajjhattaṁ sampasādanaṁ cetaso
 ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ
 upasampajja viharati. Yasmiṁ samaye bhikkhave bhikkhu vitakkavicārānaṁ
 vūpasamā .pe. Viharati neva tasmiṁ samaye attabyābādhāyapi
 ceteti .pe. Vedeti abyāpajjhaparamāhaṁ bhikkhave vedanānaṁ assādaṁ
 vadāmi. Puna caparaṁ bhikkhave bhikkhu pītiyā ca virāgā upekkhako
 ca viharati sato ca sampajāno sukhañca kāyena paṭisaṁvedeti yantaṁ
-------------------------------------------------
[page 177]
 Ariyā ācikkhanti upekkhako satimā sukhavihārīti tatiyaṁ jhānaṁ
 upasampajja viharati. Yasmiṁ samaye bhikkhave bhikkhu pītiyā ca
 virāgā .pe. Viharati neva tasmiṁ samaye .pe. Vedeti
 abyāpajjhaparamāhaṁ bhikkhave vedanānaṁ assādaṁ vadāmi. Puna
 caparaṁ bhikkhave bhikkhu sukhassa ca pahānā dukkhassa ca pahānā
 pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ
 catutthaṁ jhānaṁ upasampajja viharati. Yasmiṁ samaye
 bhikkhave bhikkhu sukhassa ca .pe. Viharati neva tasmiṁ samaye
 attabyābādhāyapi ceteti na parabyābādhāyapi ceteti na ubhayabyābādhāyapi
 ceteti abyāpajjhaṁyeva tasmiṁ samaye vedanaṁ vedeti
 abyāpajjhaparamāhaṁ bhikkhave vedanānaṁ assādaṁ vadāmi.
      [206] Ko ca bhikkhave vedanānaṁ ādīnavo. Yaṁ bhikkhave
 vedanā aniccā dukkhā vipariṇāmadhammā ayaṁ vedanānaṁ ādīnavo.
      [207] Kiñca bhikkhave vedanānaṁ nissaraṇaṁ. Yo bhikkhave
 vedanānaṁ 1- chandarāgavinayo chandarāgappahānaṁ idaṁ vedanānaṁ nissaraṇaṁ.
      [208] Ye hi keci bhikkhave samaṇā vā brāhmaṇā vā
 evaṁ vedanānaṁ assādañca assādato ādīnavañca ādīnavato
 nissaraṇañca nissaraṇato yathābhūtaṁ nappajānanti te vata sāmaṁ
 vā vedanā 2- parijānissanti paraṁ vā tathattāya samādapessanti
 yathāpaṭipanno vedanā 3- parijānissatīti netaṁ ṭhānaṁ vijjati. Ye ca

  *  *  *  *  *  *
  Footnote:1 Ma. Yu. vedanāsu. 2-3 Ma. vedanaṁ.
-------------------------------------------------
[page 178]
 Kho keci bhikkhave samaṇā vā brāhmaṇā vā evaṁ vedanānaṁ
 assādañca assādato ādīnavañca ādīnavato nissaraṇañca
 nissaraṇato yathābhūtaṁ pajānanti te vata sāmaṁ vā vedanā 1-
 parijānissanti paraṁ vā tathattāya samādapessanti yathāpaṭipanno
 vedanā 2- parijānissatīti ṭhānametaṁ vijjatīti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                Mahādukkhakkhandhasuttaṁ niṭṭhitaṁ tatiyaṁ.

  *  *  *  *  *  *
  Footnote:1-2 Ma. vedanaṁ.
-------------------------------------------------
[page 179]
                      Cūḷadukkhakkhandhasuttaṁ
      [209] < PTS. M I , 91 >Evamme sutaṁ ekaṁ samayaṁ bhagavā sakkesu viharati
 kapilavatthusmiṁ nigrodhārāme. Atha kho mahānāmo sakko yena
 bhagavā tenupasaṅkami upasaṅkamitvā bhagavantaṁ abhivādetvā ekamantaṁ
 nisīdi. Ekamantaṁ nisinno kho mahānāmo sakko bhagavantaṁ
 etadavoca dīgharattāhaṁ bhante bhagavatā evaṁ dhammaṁ desitaṁ ājānāmi
 lobho cittassa upakkileso doso cittassa upakkileso moho
 cittassa upakkilesoti. Evañcāhaṁ bhante bhagavatā dhammaṁ desitaṁ
 ājānāmi lobho cittassa upakkileso doso cittassa upakkileso
 moho cittassa upakkilesoti. Atha ca pana me ekadā lobhadhammāpi
 cittaṁ pariyādāya tiṭṭhanti dosadhammāpi cittaṁ pariyādāya tiṭṭhanti
 mohadhammāpi cittaṁ pariyādāya tiṭṭhanti tassa mayhaṁ bhante evaṁ
 hoti kosu nāma me dhammo ajjhattaṁ appahīno yena me
 ekadā lobhadhammāpi cittaṁ pariyādāya tiṭṭhanti dosadhammāpi cittaṁ
 pariyādāya tiṭṭhanti mohadhammāpi cittaṁ pariyādāya tiṭṭhantīti.
      [210] So eva kho te mahānāma dhammo ajjhattaṁ
 appahīno yena te ekadā lobhadhammāpi cittaṁ pariyādāya
 tiṭṭhanti dosadhammāpi cittaṁ pariyādāya tiṭṭhanti mohadhammāpi cittaṁ
 pariyādāya tiṭṭhanti. So ca hi te mahānāma dhammo ajjhattaṁ
 pahīno abhavissa. Na tvaṁ agāraṁ ajjhāvaseyyāsi na kāme
 paribhuñjeyyāsi. Yasmā ca kho te mahānāma so eva dhammo
 ajjhattaṁ appahīno tasmā tvaṁ agāraṁ ajjhāvasasi kāme paribhuñjasi.
-------------------------------------------------
[page 180]
      [211] Appassādā kāmā bahudukkhā bahūpāyāsā ādīnavo
 ettha bhiyyoti iti cepi mahānāma ariyasāvakassa yathābhūtaṁ sammappaññāya
 sudiṭṭhaṁ hoti. So ca aññatreva kāmehi aññatra
 akusalehi dhammehi pītisukhaṁ nādhigacchati aññaṁ vā tato santataraṁ
 atha kho so neva tāva anāvaṭṭī kāmesu hoti. Yato ca kho
 mahānāma ariyasāvakassa appassādā kāmā bahudukkhā bahūpāyāsā
 ādīnavo ettha bhiyyoti evametaṁ yathābhūtaṁ sammappaññāya sudiṭṭhaṁ hoti.
 So ca aññatreva kāmehi aññatra akusalehi dhammehi pītisukhaṁ
 adhigacchati aññaṁ vā tato santataraṁ atha kho so anāvaṭṭī
 kāmesu hoti. Mayhampi kho < PTS. M I , 92 >mahānāma pubbeva sambodhā
 anabhisambuddhassa bodhisattasseva sato appassādā kāmā bahudukkhā
 bahūpāyāsā ādīnavo ettha bhiyyoti evametaṁ yathābhūtaṁ sammappaññāya
 sudiṭṭhaṁ hoti. So ca aññatreva kāmehi aññatra
 akusalehi dhammehi pītisukhaṁ nājjhagamiṁ 1- aññaṁ vā tato santataraṁ
 atha khvāhaṁ neva tāva anāvaṭṭī kāmesu paccaññāsiṁ. Yato
 ca kho me mahānāma appassādā kāmā bahudukkhā bahūpāyāsā
 ādīnavo ettha bhiyyoti evametaṁ yathābhūtaṁ sammappaññāya sudiṭṭhaṁ
 ahosi. So ca aññatreva kāmehi aññatra akusalehi dhammehi
 pītisukhaṁ ajjhagamiṁ aññañca tato santataraṁ athāhaṁ anāvaṭṭī
 kāmesu paccaññāsiṁ.

  *  *  *  *  *  *
  Footnote:1 Ma. Yu. nājjhagamaṁ.
-------------------------------------------------
[page 181]
      [212] Ko ca mahānāma kāmānaṁ assādo. Pañcime
 mahānāma kāmaguṇā katame pañca cakkhuviññeyyā rūpā iṭṭhā
 kantā manāpā piyarūpā kāmūpasañhitā rajanīyā sotaviññeyyā
 saddā ... Ghānaviññeyyā gandhā ... Jivhāviññeyyā rasā ...
 Kāyaviññeyyā phoṭṭhabbā iṭṭhā kantā manāpā piyarūpā kāmūpasañhitā
 rajanīyā ime kho mahānāma pañca kāmaguṇā.
 Yaṁ kho mahānāma ime pañca kāmaguṇe paṭicca uppajjati sukhaṁ
 somanassaṁ ayaṁ kāmānaṁ assādo.
      [213] Ko ca mahānāma kāmānaṁ ādīnavo. Idha mahānāma
 kulaputto yena sippuṭṭhānena jīvikaṁ kappeti yadi muddhāya yadi
 gaṇanāya yadi saṅkhānena yadi kasiyā yadi vaṇijjāya yadi gorakkhena
 yadi issatthena yadi rājaporisena yadi sippaññatarena sītassa
 purakkhato uṇhassa purakkhato ḍaṁsamakasavātātapasariṁsapasamphassehi
 rissamāno khuppipāsāya miyyamāno ayampi mahānāma kāmānaṁ
 ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ
 kāmānameva hetu. Tassa ce mahānāma kulaputtassa evaṁ
 uṭṭhahato ghaṭato vāyamato te bhogā nābhinipphajjanti so
 socati kilamati paridevati urattāḷiṁ kandati sammohaṁ āpajjati
 moghaṁ vata me uṭṭhānaṁ aphalo vata me vāyāmoti. Ayampi
 mahānāma kāmānaṁ ādīnavo sandiṭṭhiko dukkhakkhandho kāmahetu
-------------------------------------------------
[page 182]
 Kāmanidānaṁ kāmādhikaraṇaṁ kāmānameva hetu. Tassa ce mahānāma
 kulaputtassa evaṁ uṭṭhahato ghaṭato vāyamato te bhogā abhinipphajjanti
 so tesaṁ bhogānaṁ ārakkhādhikaraṇaṁ dukkhaṁ domanassaṁ
 paṭisaṁvedeti kinti me bhoge neva rājāno hareyyuṁ na corā
 hareyyuṁ na aggi ḍaheyya na udakaṁ vaheyya na appiyā dāyādā
 hareyyunti. Tassa evaṁ ārakkhato gopayato te bhoge rājāno
 vā haranti corā vā haranti aggi vā ḍahati udakaṁ vā vahati
 appiyā dāyādā vā haranti so socati kilamati paridevati urattāḷiṁ
 kandati sammohaṁ āpajjati yampi me ahosi tampi no natthīti.
 Ayampi mahānāma kāmānaṁ ādīnavo sandiṭṭhiko dukkhakkhandho
 kāmahetu kāmanidānaṁ kāmādhikaraṇaṁ kāmānameva hetu.
      [214] Puna caparaṁ mahānāma kāmahetu kāmanidānaṁ kāmādhikaraṇaṁ
 kāmānameva hetu rājānopi rājūhi vivadanti khattiyāpi khattiyehi
 vivadanti brāhmaṇāpi brāhmaṇehi vivadanti gahapatīpi gahapatīhi
 vivadanti mātāpi puttena vivadati puttopi mātarā vivadati pitāpi
 puttena vivadati puttopi pitarā vivadati bhātāpi bhātarā vivadati
 bhātāpi bhaginiyā vivadati bhaginīpi bhātarā vivadati sahāyopi sahāyena
 vivadati. Te tattha kalahaviggahavivādāpannā aññamaññaṁ pāṇīhipi
 upakkamanti leḍḍūhipi upakkamanti daṇḍehipi upakkamanti satthehipi
 upakkamanti te tattha maraṇampi niggacchanti maraṇamattampi
-------------------------------------------------
[page 183]
 Dukkhaṁ. Ayampi mahānāma kāmānaṁ ādīnavo dukkhakkhandho
 kāmahetu kāmanidānaṁ kāmādhikaraṇaṁ kāmānameva hetu.
      [215] Puna caparaṁ mahānāma kāmahetu kāmanidānaṁ kāmādhikaraṇaṁ
 kāmānameva hetu asicammaṁ gahetvā dhanukalāpaṁ sannayhitvā ubhatobyuḷhaṁ
 saṅgāmaṁ pakkhandanti. Usūsupi khippamānesu sattīsupi
 khippamānāsu asīsupi vijjotalantesu te tattha usūhipi vijjhanti
 sattiyāpi vijjhanti asināpi sīsaṁ chindanti te tattha maraṇampi
 niggacchanti maraṇamattampi dukkhaṁ. Ayampi mahānāma kāmānaṁ
 ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ
 kāmānameva hetu.
      [216] Puna caparaṁ mahānāma kāmahetu kāmanidānaṁ kāmādhikaraṇaṁ
 kāmānameva hetu asicammaṁ gahetvā dhanukalāpaṁ sannayhitvā
 aṭṭāvalepanā upakāriyo pakkhandanti. Usūsupi khippamānesu sattīsupi
 khippamānāsu asīsupi vijjotalantesu te tattha usūhipi vijjhanti
 sattiyāpi vijjhanti chakaṇaṭiyāpi 1- osiñcanti abhivaggenapi omaddanti
 asināpi sīsaṁ chindanti te tattha maraṇampi niggacchanti maraṇamattampi
 dukkhaṁ. Ayampi mahānāma kāmānaṁ ādīnavo sandiṭṭhiko
 dukkhakkhandho kāmahetu kāmanidānaṁ kāmādhikaraṇaṁ kāmānameva hetu.
      [217] Puna caparaṁ mahānāma kāmahetu kāmanidānaṁ kāmādhikaraṇaṁ
 kāmānameva hetu sandhimpi chindanti nillopampi haranti ekāgārikampi

  *  *  *  *  *  *
  Footnote:1 Ma. chakaṇakāyapi.
-------------------------------------------------
[page 184]
 Karonti panthepi tiṭṭhanti paradārampi gacchanti tamenaṁ
 rājāno gahetvā vividhāni kammakaraṇāni kārenti. Kasāhipi
 tāḷenti vettehipi tāḷenti aḍḍhadaṇḍakehipi tāḷenti .pe.
 Jotimālikampi karonti hatthapajjotikampi karonti erakavattikampi
 karonti cīrakavāsikampi karonti eṇeyyakampi karonti balisamaṁsikampi
 karonti kahāpaṇakampi karonti khārāpaṭicchakampi karonti palighapalivattikampi
 karonti palālapīṭhakampi karonti tattenapi telena
 osiñcanti sunakhehipi khādāpenti jīvantampi sūle uttāsenti
 asināpi sīsaṁ chindanti te tattha maraṇampi niggacchanti maraṇamattampi
 dukkhaṁ. Ayampi mahānāma kāmānaṁ ādīnavo sandiṭṭhiko
 dukkhakkhandho kāmahetu kāmanidānaṁ kāmādhikaraṇaṁ kāmānameva hetu.
      [218] Puna caparaṁ mahānāma kāmahetu kāmanidānaṁ kāmādhikaraṇaṁ
 kāmānameva hetu kāyena duccaritaṁ caranti vācāya duccaritaṁ
 caranti manasā duccaritaṁ caranti te kāyena duccaritaṁ caritvā
 vācāya duccaritaṁ caritvā manasā duccaritaṁ caritvā kāyassa bhedā
 parammaraṇā apāyaṁ duggatiṁ vinipātaṁ nirayaṁ upapajjanti. Ayaṁ 1-
 mahānāma kāmānaṁ ādīnavo samparāyiko dukkhakkhandho kāmahetu
 kāmanidānaṁ kāmādhikaraṇaṁ kāmānameva hetu.
      [219] Ekamidāhaṁ mahānāma samayaṁ rājagahe viharāmi gijjhakūṭe
 pabbate. Tena kho pana samayena sambahulā niganthā isigilipasse

  *  *  *  *  *  *
  Footnote:1 Ma. ayampi.
-------------------------------------------------
[page 185]
 Kāḷasilāyaṁ ubbhaṭṭhakā honti āsanapaṭikkhittā opakkamikā dukkhā
 tippā kharā kaṭukā vedanā vediyanti. Atha khvāhaṁ 1- mahānāma
 sāyaṇhasamayaṁ paṭisallānā vuṭṭhito yena isigilipasse 2- kāḷasilā
 yena 3- niganthā tenupasaṅkamiṁ upasaṅkamitvā te niganthe etadavocaṁ
 kinnu tumhe āvuso niganthā ubbhaṭṭhakā hotha 4- āsanapaṭikkhittā
 opakkamikā dukkhā tippā kharā kaṭukā vedanā vediyathāti.
 Evaṁ vutte mahānāma te niganthā maṁ etadavocuṁ nigantho
 āvuso nāṭaputto sabbaññū sabbadassāvī aparisesaṁ ñāṇadassanaṁ
 paṭijānāti carato ca me tiṭṭhato ca suttassa ca < PTS. M I , 93 >jāgarassa ca
 satataṁ samitaṁ ñāṇadassanaṁ paccupaṭṭhitanti so evamāha atthi
 kho bho 5- niganthā pubbe pāpakammaṁ kataṁ taṁ imāya dukkhāya 6-
 dukkarakārikāya nijjaretha 7- yaṁ panettha etarahi kāyena saṁvutā
 vācāya saṁvutā manasā saṁvutā taṁ āyatiṁ pāpassa kammassa akaraṇaṁ
 iti purāṇānaṁ kammānaṁ tapasā byantībhāvā navānaṁ kammānaṁ
 akaraṇā āyatiṁ anavassavo āyatiṁ anavassavā kammakkhayo kammakkhayā
 dukkhakkhayo dukkhakkhayā vedanākkhayo vedanākkhayā sabbaṁ dukkhaṁ
 nijjiṇṇaṁ bhavissatīti. Tañca pana amhākaṁ ruccati ceva khamati
 ca tena camha attamanāti.

  *  *  *  *  *  *
  Footnote:1 Sī. Yu. atha khohaṁ. 2 Sī. Yu. isigilipassaṁ. 3 Ma. Yu. te.. 4 Ma. Yu. ayaṁ pāṭho
 natthi. 5 Sī. Yu. vo. 6 Sī. Ma. Yu. kaṭukāya. 7 Ma. nijjīretha.
-------------------------------------------------
[page 186]
      [220] Evaṁ vutte ahaṁ mahānāma te niganthe etadavocaṁ
 kiṁ pana tumhe āvuso niganthā jānātha ahuvamheva mayaṁ pubbe
 na nāhuvamhāti. No hidaṁ āvusoti. Kiṁ pana tumhe
 āvuso niganthā jānātha akaramheva mayaṁ pubbe pāpakammaṁ na
 nākaramhāti. No hidaṁ āvusoti 1-. Kiṁ pana tumhe āvuso niganthā
 jānātha evarūpaṁ vā evarūpaṁ vā pāpakammaṁ akaramhāti. No
 hidaṁ āvusoti. Kiṁ pana tumhe āvuso niganthā jānātha ettakaṁ
 vā dukkhaṁ nijjiṇṇaṁ ettakaṁ vā dukkhaṁ nijjaretabbaṁ 2- ettakamhi vā
 dukkhe nijjiṇṇe sabbaṁ dukkhaṁ nijjiṇṇaṁ bhavissatīti. No hidaṁ
 āvusoti. Kiṁ pana tumhe āvuso niganthā jānātha diṭṭheva
 dhamme akusalānaṁ dhammānaṁ pahānaṁ kusalānaṁ dhammānaṁ upasampadanti.
 No hidaṁ āvusoti. Iti kira tumhe āvuso niganthā na jānātha
 ahuvamheva mayaṁ pubbe na nāhuvamhāti na jānātha akaramheva
 mayaṁ pubbe pāpakammaṁ na nākaramhāti na jānātha evarūpaṁ vā
 evarūpaṁ vā pāpakammaṁ akaramhāti na jānātha ettakaṁ vā
 dukkhaṁ nijjiṇṇaṁ ettakaṁ vā dukkhaṁ nijjaretabbaṁ ettake vā
 dukkhe nijjiṇṇe sabbaṁ dukkhaṁ nijjiṇṇaṁ bhavissatīti na jānātha
 diṭṭheva dhamme akusalānaṁ dhammānaṁ pahānaṁ kusalānaṁ dhammānaṁ upasampadaṁ
 evaṁ sante āvuso niganthā ye loke luddā lohitapāṇino
 kurūrakammantā manussesu pacchā jātā te niganthesu pabbajjantīti.

  *  *  *  *  *  *
  Footnote:1 Ma. Yu. itisaddo natthi. ito pāṭhapadaṁpi īdisameva.
 2 Ma. nijjīretabbaṁ. ito paraṁpi idisameva.
-------------------------------------------------
[page 187]
 Na kho āvuso gotama sukhena sukhaṁ adhigantabbaṁ dukkhena kho sukhaṁ
 adhigantabbaṁ sukhena ca < PTS. M I , 94 >āvuso gotama sukhaṁ adhigantabbaṁ
 abhavissa rājā māgadho seniyo bimbisāro sukhaṁ adhigaccheyya rājā
 māgadho seniyo bimbisāro sukhavihāritaro āyasmatā gotamenāti.
 Addhāyasmantehi niganthehi sahasā appaṭisaṅkhā vācā bhāsitā
 na kho āvuso gotama sukhena sukhaṁ adhigantabbaṁ dukkhena kho sukhaṁ
 adhigantabbaṁ sukhena ca āvuso gotama sukhaṁ adhigantabbaṁ abhavissa
 rājā māgadho seniyo bimbisāro sukhaṁ adhigaccheyya rājā māgadho
 seniyo bimbisāro sukhavihāritaro āyasmatā gotamenāti apica
 ahameva tattha paṭipucchitabbo ko nu kho āyasmantānaṁ sukhavihāritaro
 rājā vā māgadho seniyo bimbisāro āyasmā vā gotamoti.
 Addhāvuso gotama amhehi sahasā appaṭisaṅkhā vācā bhāsitā na
 kho āvuso gotama sukhena sukhaṁ adhigantabbaṁ dukkhena kho sukhaṁ
 adhigantabbaṁ sukhena ca āvuso gotama sukhaṁ adhigantabbaṁ abhavissa
 rājā māgadho seniyo bimbisāro sukhaṁ adhigaccheyya rājā māgadho
 seniyo bimbisāro sukhavihāritaro āyasmatā gotamenāti apica
 tiṭṭhatetaṁ idānipi mayaṁ āyasmantaṁ gotamaṁ pucchāma ko nu kho
 āyasmantānaṁ sukhavihāritaro rājā vā māgadho seniyo bimbisāro
 āyasmā vā gotamoti. Tenahāvuso niganthā tumhe tattha
 paṭipucchissāmi yathā vo khameyya tathā naṁ byākareyyātha taṁ kiṁ
 maññathāvuso niganthā pahoti rājā māgadho seniyo bimbisāro
-------------------------------------------------
[page 188]
 Aniñjamāno kāyena abhāsamāno vācaṁ satta rattindivāni ekantasukhaṁ
 paṭisaṁvedī viharitunti. No hidaṁ āvusoti. Taṁ kiṁ maññathāvuso
 niganthā pahoti rājā māgadho seniyo bimbisāro aniñjamāno
 kāyena abhāsamāno vācaṁ cha rattindivāni ... Pañca rattindivāni ...
 Cattāri rattindivāni ... Tīṇi rattindivāni ... Dve rattindivāni ...
 Ekaṁ rattindivaṁ ekantasukhaṁ paṭisaṁvedī viharitunti. No hidaṁ āvusoti.
 Ahaṁ kho āvuso niganthā pahomi aniñjamāno kāyena abhāsamāno
 vācaṁ ekaṁ rattindivaṁ ekantasukhaṁ paṭisaṁvedī viharituṁ. Ahaṁ kho
 āvuso niganthā pahomi aniñjamāno kāyena abhāsamāno vācaṁ
 dve rattindivāni ... Tīṇi rattindivāni ... Cattāri rattindivāni ...
 Pañca rattindivāni ... Cha rattindivāni ... Satta rattindivāni ekantasukhaṁ
 paṭisaṁvedī viharituṁ. Taṁ kiṁ maññathāvuso niganthā evaṁ sante
 ko sukhaṁ viharati 1- rājā vā māgadho seniyo bimbisāro ahaṁ vāti.
 Evaṁ sante āyasmā ca 2- < PTS. M I , 95 >gotamo sukhavihāritaro raññā māgadhena
 seniyena bimbisārenāti.
      Idamavoca bhagavā attamano mahānāmo sakko bhagavato
 bhāsitaṁ abhinandīti.
                Cūḷadukkhakkhandhasuttaṁ niṭṭhitaṁ catutthaṁ.
                      -------------

  *  *  *  *  *  *
  Footnote:1 Ma. Yu. viharataro. 2 Ma. Yu. va..
-------------------------------------------------
[page 189]
                        Anumānasuttaṁ
      [221] Evamme sutaṁ ekaṁ samayaṁ āyasmā mahāmoggallāno
 bhaggesu viharati suṁsumāragire bhesakaḷāvane migadāye. Tatra kho
 āyasmā mahāmoggallāno bhikkhū āmantesi āvuso bhikkhavoti.
 Āvusoti kho te bhikkhū āyasmato mahāmoggallānassa paccassosuṁ.
      [222] Āyasmā mahāmoggallāno etadavoca pavāreti cepi
 āvuso bhikkhu vadantu maṁ āyasmanto vacanīyomhi āyasmantehīti
 so ca hoti dubbaco dovacassakaraṇehi dhammehi samannāgato
 akkhamo appadakkhiṇaggāhī anusāsaniṁ atha kho [1]- sabrahmacārī na
 ceva vattabbaṁ maññanti na ca anusāsitabbaṁ maññanti na ca
 tasmiṁ puggale vissāsaṁ āpajjitabbaṁ maññanti. Katame cāvuso
 dovacassakaraṇā dhammā. Idhāvuso bhikkhu pāpiccho hoti pāpikānaṁ
 icchānaṁ vasaṅgato yampāvuso bhikkhu pāpiccho hoti pāpikānaṁ
 icchānaṁ vasaṅgato ayampi dhammo dovacassakaraṇo. Puna caparaṁ āvuso
 bhikkhu attukkaṁsako hoti paravambhī yampāvuso bhikkhu attukkaṁsako
 hoti paravambhī ayampi dhammo dovacassakaraṇo. Puna caparaṁ
 āvuso bhikkhu kodhano hoti kodhābhibhūto yampāvuso bhikkhu kodhano
 hoti kodhābhibhūto ayampi dhammo dovacassakaraṇo. Puna caparaṁ

  *  *  *  *  *  *
  Footnote:1 Ma. Yu. naṁ.
-------------------------------------------------
[page 190]
 Āvuso bhikkhu kodhano hoti kodhahetu upanāhī yampāvuso bhikkhu
 kodhano hoti kodhahetu upanāhī ayampi dhammo dovacassakaraṇo.
 Puna caparaṁ āvuso bhikkhu kodhano hoti kodhahetu abhisaṅkī 1- yampāvuso
 bhikkhu kodhano hoti kodhahetu abhisaṅkī ayampi dhammo dovacassakaraṇo.
 Puna caparaṁ āvuso bhikkhu kodhano hoti kodhasāmantaṁ 2-
 vācaṁ nicchāretā yampāvuso bhikkhu kodhano hoti kodhasāmantaṁ
 vācaṁ nicchāretā ayampi dhammo dovacassakaraṇo. Puna caparaṁ
 āvuso bhikkhu cudito 3- codakena codakaṁ paṭippharati yampāvuso
 bhikkhu cudito codakena codakaṁ paṭippharati ayampi dhammo dovacassakaraṇo.
 Puna caparaṁ āvuso bhikkhu cudito codakena codakaṁ apasādeti
 yampāvuso bhikkhu cudito codakena codakaṁ apasādeti ayampi
 dhammo dovacassakaraṇo. Puna < PTS. M I , 96 >caparaṁ āvuso bhikkhu cudito codakena
 codakassa paccāropeti yampāvuso bhikkhu cudito codakena codakassa
 paccāropeti ayampi dhammo dovacassakaraṇo. Puna caparaṁ āvuso
 bhikkhu cudito codakena codakaṁ 4- aññenaññaṁ paṭicarati bahiddhākathaṁ
 apanāmeti kopañca dosañca appaccayañca pātukaroti yampāvuso
 bhikkhu cudito codakena codakaṁ 4- aññenaññaṁ paṭicarati bahiddhākathaṁ
 apanāmeti kopañca dosañca appaccayañca pātukaroti ayampi
 dhammo dovacassakaraṇo. Puna caparaṁ āvuso bhikkhu cudito codakena

  *  *  *  *  *  *
  Footnote:1 Sī. abhisaṅgī. 2 Po. Ma. kodhasāmantā. sabbatthāpi īdisameva.
 3 Po. Ma. codito. ito paraṁ īdisameva. 4 Ma. Yu. ayaṁ pāṭho natthi.
-------------------------------------------------
[page 191]
 Apadāne na sampāyati yampāvuso bhikkhu cudito codakena apadāne
 na sampāyati ayampi dhammo dovacassakaraṇo. Puna caparaṁ āvuso
 bhikkhu makkhī hoti paḷāsī yampāvuso bhikkhu makkhī hoti paḷāsī
 ayampi dhammo dovacassakaraṇo. Puna caparaṁ āvuso bhikkhu issukī
 hoti maccharī yampāvuso bhikkhu issukī hoti maccharī ayampi
 dhammo dovacassakaraṇo. Puna caparaṁ āvuso bhikkhu saṭho hoti
 māyāvī yampāvuso bhikkhu saṭho hoti māyāvī ayampi dhammo
 dovacassakaraṇo. Puna caparaṁ āvuso bhikkhu thaddho hoti atimānī
 yampāvuso bhikkhu thaddho hoti atimānī ayampi dhammo dovacassakaraṇo.
 Puna caparaṁ āvuso bhikkhu sandiṭṭhiparāmāsī hoti ādhānagāhī
 duppaṭinissaggī yampāvuso bhikkhu sandiṭṭhiparāmāsī hoti ādhānagāhī
 duppaṭinissaggī ayampi dhammo dovacassakaraṇo. Ime
 vuccantāvuso dovacassakaraṇā dhammā.
      [223] No cepi āvuso bhikkhu pavāreti vadantu maṁ āyasmanto
 vacanīyomhi āyasmantehīti so ca hoti suvaco sovacassakaraṇehi
 dhammehi samannāgato khamo padakkhiṇaggāhī anusāsaniṁ atha kho naṁ
 sabrahmacārī vattabbañceva maññanti anusāsitabbañca maññanti
 tasmiṁ ca puggale vissāsaṁ āpajjitabbaṁ maññanti. Katame cāvuso
 sovacassakaraṇā dhammā. Idhāvuso bhikkhu na pāpiccho hoti na
 pāpikānaṁ icchānaṁ vasaṅgato yampāvuso bhikkhu na pāpiccho hoti
-------------------------------------------------
[page 192]
 Na pāpikānaṁ icchānaṁ vasaṅgato ayampi dhammo sovacassakaraṇo.
 Puna caparaṁ āvuso bhikkhu anattukkaṁsako hoti aparavambhī yampāvuso
 bhikkhu anattukkaṁsako hoti aparavambhī ayampi dhammo sovacassakaraṇo.
 Puna caparaṁ āvuso bhikkhu na kodhano hoti na kodhābhibhūto
 yampāvuso bhikkhu na kodhano hoti na kodhābhibhūto ayampi dhammo
 sovacassakaraṇo. Puna caparaṁ āvuso bhikkhu na kodhano hoti na
 kodhahetu upanāhī yampāvuso bhikkhu na kodhano hoti na kodhahetu
 upanāhī ayampi dhammo sovacassakaraṇo. Puna caparaṁ āvuso
 bhikkhu na kodhano hoti na kodhahetu abhisaṅkī yampāvuso bhikkhu
 na kodhano hoti na kodhahetu abhisaṅkī ayampi dhammo sovacassakaraṇo.
 Puna caparaṁ āvuso bhikkhu na kodhano hoti na kodhasāmantaṁ
 vācaṁ nicchāretā yampāvuso bhikkhu na kodhano hoti na kodhasāmantaṁ
 vācaṁ nicchāretā ayampi dhammo sovacassakaraṇo. Puna caparaṁ
 āvuso bhikkhu cudito codakena codakaṁ na paṭippharati yampāvuso
 bhikkhu cudito codakena codakaṁ na paṭippharati ayampi < PTS. M I , 97 >dhammo
 sovacassakaraṇo. Puna caparaṁ āvuso bhikkhu cudito codakena codakaṁ
 na apasādeti yampāvuso bhikkhu cudito codakena codakaṁ na
 apasādeti ayampi dhammo sovacassakaraṇo. Puna caparaṁ āvuso
 bhikkhu cudito codakena codakassa na paccāropeti yampāvuso
 bhikkhu cudito codakena codakassa na paccāropeti ayampi dhammo
-------------------------------------------------
[page 193]
 Sovacassakaraṇo. Puna caparaṁ āvuso bhikkhu cudito codakena
 codakassa 1- na aññenaññaṁ paṭicarati na bahiddhākathaṁ apanāmeti
 na kopañca dosañca appaccayañca pātukaroti yampāvuso bhikkhu
 cudito codakena codakassa na aññenaññaṁ paṭicarati na bahiddhākathaṁ apanāmeti
 na kopañca dosañca appaccayañca pātukaroti ayampi dhammo
 sovacassakaraṇo. Puna caparaṁ āvuso bhikkhu cudito codakena
 codakassa na apadāne na sampāyati yampāvuso bhikkhu cudito
 codakena codakassa na apadāne na sampāyati ayampi dhammo
 sovacassakaraṇo. Puna caparaṁ āvuso bhikkhu amakkhī hoti apaḷāsī
 yampāvuso bhikkhu amakkhī hoti apaḷāsī ayampi dhammo sovacassakaraṇo.
 Puna caparaṁ āvuso bhikkhu anissukī hoti amaccharī
 yampāvuso bhikkhu anissukī hoti amaccharī ayampi dhammo sovacassakaraṇo.
 Puna caparaṁ āvuso bhikkhu asaṭho hoti amāyāvī yampāvuso
 bhikkhu asaṭho hoti amāyāvī ayampi dhammo sovacassakaraṇo.
 Puna caparaṁ āvuso bhikkhu athaddho hoti anatimānī yampāvuso
 bhikkhu athaddho hoti anatimānī ayampi dhammo sovacassakaraṇo.
 Puna caparaṁ āvuso bhikkhu asandiṭṭhiparāmāsī hoti anādhānagāhī
 supaṭinissaggī yampāvuso bhikkhu asandiṭṭhiparāmāsī hoti
 anādhānagāhī supaṭinissaggī ayampi dhammo sovacassakaraṇo. Ime
 vuccantāvuso sovacassakaraṇā dhammā.

  *  *  *  *  *  *
  Footnote:1 Ma. Yu. ayaṁ pāṭho natthi. sabbatthāpi īdisameva.
-------------------------------------------------
[page 194]
      [224] Tatrāvuso bhikkhunā attanāva attānaṁ evaṁ anumānitabbaṁ 1-
 yo khvāyaṁ puggalo pāpiccho pāpikānaṁ icchānaṁ vasaṅgato ayaṁ
 me puggalo appiyo amanāpo ahañceva kho panassaṁ pāpiccho
 pāpikānaṁ icchānaṁ vasaṅgato ahaṁ passaṁ paresaṁ appiyo amanāpoti.
 Evaṁ jānantenāvuso bhikkhunā na pāpiccho bhavissāmi na pāpikānaṁ
 icchānaṁ vasaṅgatoti cittaṁ uppādetabbaṁ. Yo khvāyaṁ puggalo
 attukkaṁsako paravambhī ayaṁ me puggalo appiyo amanāpo
 ahañceva kho panassaṁ attukkaṁsako paravambhī ahaṁ passaṁ paresaṁ
 appiyo amanāpoti. Evaṁ jānantenāvuso bhikkhunā anattukkaṁsako
 bhavissāmi aparavambhīti cittaṁ uppādetabbaṁ. Yo khvāyaṁ puggalo
 kodhano kodhābhibhūto ayaṁ me puggalo appiyo amanāpo ahañceva
 kho panassaṁ kodhano kodhābhibhūto ahaṁ passaṁ paresaṁ appiyo
 amanāpoti. Evaṁ jānantenāvuso bhikkhunā na kodhano bhavissāmi
 na kodhābhibhūtoti cittaṁ uppādetabbaṁ. Yo khvāyaṁ puggalo kodhano [2]-
 kodhahetu upanāhī ayaṁ me puggalo appiyo amanāpo ahañceva
 kho panassaṁ kodhano kodhahetu upanāhī ahaṁ passaṁ paresaṁ appiyo
 amanāpoti. Evaṁ jānantenāvuso bhikkhunā na kodhano bhavissāmi
 na kodhahetu upanāhīti cittaṁ uppādetabbaṁ. Yo khvāyaṁ puggalo
 kodhano kodhahetu abhisaṅkī ayaṁ me puggalo appiyo amanāpo

  *  *  *  *  *  *
  Footnote:1 Sī. anusāsitabbaṁ. Yu. anuminitabbaṁ. 2 Po. kodhābhibhūto.
-------------------------------------------------
[page 195]
 Ahañceva kho panassaṁ kodhano kodhahetu abhisaṅkī. Ahaṁ passaṁ
 paresaṁ appiyo amanāpoti. Evaṁ jānantenāvuso bhikkhunā na
 kodhano bhavissāmi na kodhahetu abhisaṅkīti cittaṁ uppādetabbaṁ.
 Yo khvāyaṁ puggalo kodhano kodhasāmantaṁ vācaṁ nicchāretā ayaṁ
 me puggalo appiyo amanāpo ahañceva kho panassaṁ kodhano kodhasāmantaṁ
 vācaṁ nicchāretā ahaṁ passaṁ paresaṁ appiyo amanāpoti.
 Evaṁ jānantenāvuso bhikkhunā na kodhano bhavissāmi na kodhasāmantaṁ
 vācaṁ nicchāressāmīti cittaṁ uppādetabbaṁ. Yo
 khvāyaṁ puggalo cudito codakena codakaṁ paṭippharati ayaṁ me puggalo
 appiyo amanāpo ahañceva kho pana cudito codakena codakaṁ
 paṭipphareyyaṁ ahaṁ passaṁ paresaṁ appiyo amanāpoti. Evaṁ
 jānantenāvuso bhikkhunā cudito codakena codakaṁ nappaṭippharissāmīti
 cittaṁ uppādetabbaṁ. Yo khvāyaṁ puggalo cudito codakena codakaṁ
 apasādeti ayaṁ me puggalo appiyo amanāpo ahañceva kho
 pana cudito codakena codakaṁ apasādeyyaṁ ahaṁ passaṁ paresaṁ
 appiyo amanāpoti. Evaṁ jānantenāvuso bhikkhunā cudito
 codakena codakaṁ na apasādessāmīti cittaṁ uppādetabbaṁ. Yo
 khvāyaṁ puggalo cudito codakena codakassa paccāropeti ayaṁ me
 puggalo appiyo amanāpo ahañceva kho pana cudito codakena
 codakassa paccāropeyyaṁ ahaṁ passaṁ paresaṁ appiyo amanāpoti.
-------------------------------------------------
[page 196]
 Evaṁ jānantenāvuso bhikkhunā cudito codakena codakassa na
 paccāropessāmīti cittaṁ uppādetabbaṁ. Yo khvāyaṁ puggalo cudito
 codakena codakassa aññenaññaṁ paṭicarati bahiddhākathaṁ apanāmeti
 kopañca dosañca appaccayañca pātukaroti ayaṁ me puggalo
 appiyo amanāpo ahañceva kho pana cudito codakena
 codakassa aññenaññaṁ paṭicareyyaṁ < PTS. M I , 98 >bahiddhākathaṁ apanāmeyyaṁ kopañca
 dosañca appaccayañca pātukareyyaṁ ahaṁ passaṁ paresaṁ appiyo
 amanāpoti. Evaṁ jānantenāvuso bhikkhunā cudito codakena na
 aññenaññaṁ paṭicarissāmi na bahiddhākathaṁ apanāmessāmi na kopañca
 dosañca appaccayañca pātukarissāmīti cittaṁ uppādetabbaṁ. Yo
 khvāyaṁ puggalo cudito codakena apadāne na sampāyati ayaṁ
 me puggalo appiyo amanāpo ahañceva kho pana cudito
 codakena apadāne na sampāyeyyaṁ ahaṁ passaṁ paresaṁ appiyo
 amanāpoti. Evaṁ jānantenāvuso bhikkhunā cudito codakena
 na apadāne na sappāyissāmīti cittaṁ uppādetabbaṁ. Yo khvāyaṁ
 puggalo makkhī paḷāsī ayaṁ me puggalo appiyo amanāpo
 ahañceva kho panassaṁ makkhī paḷāsī ahaṁ passaṁ paresaṁ appiyo
 amanāpoti. Evaṁ jānantenāvuso bhikkhunā amakkhī bhavissāmi
 apaḷāsīti cittaṁ uppādetabbaṁ. Yo khvāyaṁ puggalo issukī
 maccharī ayaṁ me puggalo appiyo amanāpo ahañceva kho
-------------------------------------------------
[page 197]
 Panassaṁ issukī maccharī ahaṁ passaṁ paresaṁ appiyo amanāpoti.
 Evaṁ jānantenāvuso bhikkhunā anissukī bhavissāmi amaccharīti cittaṁ
 uppādetabbaṁ. Yo khvāyaṁ puggalo saṭho māyāvī ayaṁ me
 puggalo appiyo amanāpo ahañceva kho panassaṁ saṭho māyāvī
 ahaṁ passaṁ paresaṁ appiyo amanāpoti. Evaṁ jānantenāvuso
 bhikkhunā asaṭho bhavissāmi amāyāvīti cittaṁ uppādetabbaṁ.
 Yo khvāyaṁ puggalo thaddho atimānī ayaṁ me puggalo appiyo
 amanāpo ahañceva kho panassaṁ thaddho atimānī ahaṁ passaṁ
 paresaṁ appiyo amanāpoti. Evaṁ jānantenāvuso bhikkhunā
 athaddho bhavissāmi anatimānīti cittaṁ uppādetabbaṁ. Yo khvāyaṁ
 puggalo sandiṭṭhiparāmāsī ādhānagāhī duppaṭinissaggī ayaṁ me
 puggalo appiyo amanāpo ahañceva kho panassaṁ sandiṭṭhiparāmāsī
 ādhānagāhī duppaṭinissaggī ahaṁ passaṁ paresaṁ appiyo
 amanāpoti. Evaṁ jānantenāvuso bhikkhunā asandiṭṭhiparāmāsī
 bhavissāmi anādhānagāhī supaṭinissaggīti cittaṁ uppādetabbaṁ.
      [225] Tatrāvuso bhikkhunā attanāva attānaṁ evaṁ paccavekkhitabbaṁ
 kinnukhomhi pāpiccho pāpikānaṁ icchānaṁ vasaṅgatoti.
 Sace āvuso bhikkhu paccavekkhamāno evaṁ jānāti pāpiccho khomhi
 pāpikānaṁ icchānaṁ vasaṅgatoti tenāvuso bhikkhunā tesaṁyeva pāpakānaṁ
 akusalānaṁ dhammānaṁ pahānāya vāyamitabbaṁ. Sace panāvuso bhikkhu
-------------------------------------------------
[page 198]
 Paccavekkhamāno evaṁ jānāti na khomhi pāpiccho na pāpikānaṁ
 icchānaṁ vasaṅgatoti tenāvuso bhikkhunā teneva pītipāmojjena
 vihātabbaṁ ahorattānusikkhinā kusalesu dhammesu. Puna caparaṁ āvuso
 bhikkhunā attanāva attānaṁ evaṁ paccavekkhitabbaṁ kinnukhomhi
 attukkaṁsako paravambhīti. Sace āvuso bhikkhu paccavekkhamāno
 evaṁ jānāti attukkaṁsako khomhi paravambhīti tenāvuso bhikkhunā
 tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.
 Sace panāvuso bhikkhu paccavekkhamāno evaṁ jānāti < PTS. M I , 99 >anattukkaṁsako
 khomhi aparavambhīti tenāvuso bhikkhunā teneva pītipāmojjena
 vihātabbaṁ ahorattānusikkhinā kusalesu dhammesu. Puna caparaṁ āvuso
 bhikkhunā attanāva attānaṁ evaṁ paccavekkhitabbaṁ kinnukhomhi
 kodhano kodhābhibhūtoti. Sace āvuso bhikkhu paccavekkhamāno evaṁ
 jānāti kodhano khomhi kodhābhibhūtoti tenāvuso bhikkhunā tesaṁyeva
 pāpakānaṁ akusalānaṁ dhammānaṁ pahānāya vāyamitabbaṁ. Sace panāvuso
 bhikkhu paccavekkhamāno evaṁ jānāti na khomhi kodhano na
 kodhābhibhūtoti tenāvuso bhikkhunā teneva pītipāmojjena vihātabbaṁ
 ahorattānusikkhinā kusalesu dhammesu. Puna caparaṁ āvuso bhikkhunā
 attanāva attānaṁ evaṁ paccavekkhitabbaṁ kinnukhomhi kodhano
 kodhahetu upanāhīti. Sace āvuso bhikkhu paccavekkhamāno evaṁ
 jānāti kodhano khomhi kodhahetu upanāhīti tenāvuso bhikkhunā
-------------------------------------------------
[page 199]
 Tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.
 Sace panāvuso bhikkhu paccavekkhamāno evaṁ jānāti na khomhi
 kodhano na kodhahetu upanāhīti tenāvuso bhikkhunā teneva pītipāmojjena
 vihātabbaṁ ahorattānusikkhinā kusalesu dhammesu.
 Puna caparaṁ āvuso bhikkhunā attanāva attānaṁ evaṁ paccavekkhitabbaṁ
 kinnukhomhi kodhano kodhahetu abhisaṅkīti. Sace āvuso bhikkhu
 paccavekkhamāno evaṁ jānāti kodhano khomhi kodhahetu abhisaṅkīti
 tenāvuso bhikkhunā tesaṁyeva pāpakānaṁ akusalānaṁ dhammānaṁ pahānāya
 vāyamitabbaṁ. Sace panāvuso bhikkhu paccavekkhamāno evaṁ jānāti na
 khomhi kodhano na kodhahetu abhisaṅkīti tenāvuso bhikkhunā teneva
 pītipāmojjena vihātabbaṁ ahorattānusikkhinā kusalesu dhammesu.
 Puna caparaṁ āvuso bhikkhunā attanāva attānaṁ evaṁ paccavekkhitabbaṁ
 kinnukhomhi kodhano kodhasāmantaṁ vācaṁ nicchāretāti. Sace āvuso
 bhikkhu paccavekkhamāno evaṁ jānāti kodhano khomhi kodhasāmantaṁ
 vācaṁ nicchāretāti tenāvuso bhikkhunā tesaṁyeva pāpakānaṁ akusalānaṁ
 dhammānaṁ pahānāya vāyamitabbaṁ. Sace panāvuso bhikkhu paccavekkhamāno
 evaṁ jānāti na khomhi kodhano na kodhasāmantaṁ vācaṁ
 nicchāretāti tenāvuso bhikkhunā teneva pītipāmojjena vihātabbaṁ
 ahorattānusikkhinā kusalesu dhammesu. Puna caparaṁ āvuso bhikkhunā
 attanāva attānaṁ evaṁ paccavekkhitabbaṁ kinnukhomhi cudito codakena
-------------------------------------------------
[page 200]
 Codakaṁ paṭippharāmīti. Sace āvuso bhikkhu paccavekkhamāno evaṁ
 jānāti cudito khomhi codakena codakaṁ paṭippharāmīti tenāvuso
 bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.
 Sace panāvuso bhikkhu paccavekkhamāno evaṁ jānāti cudito khomhi
 codakena codakaṁ na paṭippharāmīti tenāvuso bhikkhunā teneva pītipāmojjena
 vihātabbaṁ ahorattānusikkhinā kusalesu dhammesu. Puna
 caparaṁ āvuso bhikkhunā attanāva attānaṁ evaṁ paccavekkhitabbaṁ
 kinnukhomhi cudito codakena codakaṁ apasādemīti. Sace āvuso
 bhikkhu paccavekkhamāno evaṁ jānāti cudito khomhi codakena codakaṁ
 apasādemīti tenāvuso bhikkhunā tesaṁyeva pāpakānaṁ akusalānaṁ
 dhammānaṁ pahānāya vāyamitabbaṁ. Sace panāvuso bhikkhu paccavekkhamāno
 evaṁ jānāti cudito khomhi codakena codakaṁ na apasādemīti
 tenāvuso bhikkhunā teneva pītipāmojjena vihātabbaṁ ahorattānusikkhinā
 kusalesu dhammesu. Puna caparaṁ āvuso bhikkhunā attanāva
 attānaṁ evaṁ paccavekkhitabbaṁ kinnukhomhi cudito codakena codakassa
 paccāropemīti. Sace āvuso bhikkhu paccavekkhamāno evaṁ jānāti
 cudito khomhi codakena codakassa paccāropemīti tenāvuso
 bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.
 Sace panāvuso bhikkhu paccavekkhamāno evaṁ jānāti cudito khomhi
 codakena codakassa na paccāropemīti tenāvuso bhikkhunā teneva
-------------------------------------------------
[page 201]
 Pītipāmojjena vihātabbaṁ ahorattānusikkhinā kusalesu dhammesu.
 Puna caparaṁ āvuso bhikkhunā attanāva attānaṁ evaṁ paccavekkhitabbaṁ
 kinnukhomhi cudito codakena aññenaññaṁ paṭicarāmi bahiddhākathaṁ
 apanāmemi kopañca dosañca appaccayañca pātukaromīti. Sace
 āvuso bhikkhu paccavekkhamāno evaṁ jānāti cudito khomhi
 codakena aññenaññaṁ paṭicarāmi bahiddhākathaṁ apanāmemi kopañca
 dosañca appaccayañca pātukaromīti tenāvuso bhikkhunā tesaṁyeva
 pāpakānaṁ akusalānaṁ dhammānaṁ pahānāya vāyamitabbaṁ. Sace panāvuso
 bhikkhu paccavekkhamāno evaṁ jānāti cudito khomhi codakena
 aññenaññaṁ na paṭicarāmi na bahiddhākathaṁ apanāmemi na kopañca
 dosañca appaccayañca pātukaromīti tenāvuso bhikkhunā teneva
 pītipāmojjena vihātabbaṁ ahorattānusikkhinā kusalesu dhammesu.
 Puna caparaṁ āvuso bhikkhunā attanāva attānaṁ evaṁ paccavekkhitabbaṁ
 kinnukhomhi cudito codakena apadāne na sampāyāmīti. Sace
 āvuso bhikkhu paccavekkhamāno evaṁ jānāti cudito khomhi
 codakena apadāne na sampāyāmīti tenāvuso bhikkhunā tesaṁyeva
 pāpakānaṁ akusalānaṁ dhammānaṁ pahānāya vāyamitabbaṁ. Sace panāvuso
 bhikkhu paccavekkhamāno evaṁ jānāti cudito khomhi codakena
 na 1- apadāne na 1- sampāyāmīti tenāvuso bhikkhunā teneva
 pītipāmojjena vihātabbaṁ ahorattānusikkhinā kusalesu dhammesu. Puna

  *  *  *  *  *  *
  Footnote:1 Ma. nasaddadvayaṁ natthi.
-------------------------------------------------
[page 202]
 Caparaṁ āvuso bhikkhunā attanāva attānaṁ evaṁ paccavekkhitabbaṁ
 kinnukhomhi makkhī paḷāsīti. Sace āvuso bhikkhu paccavekkhamāno evaṁ
 jānāti makkhī khomhi paḷāsīti tenāvuso bhikkhunā tesaṁyeva pāpakānaṁ
 akusalānaṁ dhammānaṁ pahānāya vāyamitabbaṁ sace panāvuso bhikkhu
 paccavekkhamāno evaṁ jānāti amakkhī khomhi apaḷāsīti tenāvuso
 bhikkhunā teneva pītipāmojjena vihātabbaṁ ahorattānusikkhinā
 kusalesu dhammesu. Puna caparaṁ āvuso bhikkhunā attanāva attānaṁ
 evaṁ paccavekkhitabbaṁ kinnukhomhi issukī maccharīti. Sace āvuso
 bhikkhu paccavekkhamāno evaṁ jānāti issukī khomhi maccharīti
 tenāvuso bhikkhunā tesaṁyeva pāpakānaṁ akusalānaṁ dhammānaṁ pahānāya
 vāyamitabbaṁ. Sace panāvuso bhikkhu paccavekkhamāno evaṁ jānāti
 anissukī khomhi amaccharīti tenāvuso bhikkhunā teneva pītipāmojjena
 vihātabbaṁ ahorattānusikkhinā kusalesu dhammesu. Puna caparaṁ āvuso
 bhikkhunā attanāva attānaṁ evaṁ paccavekkhitabbaṁ kinnukhomhi saṭho
 māyāvīti. Sace āvuso bhikkhu paccavekkhamāno evaṁ jānāti
 saṭho khomhi māyāvīti tenāvuso bhikkhunā tesaṁyeva pāpakānaṁ
 akusalānaṁ dhammānaṁ pahānāya vāyamitabbaṁ. Sace panāvuso bhikkhu
 paccavekkhamāno evaṁ jānāti asaṭho khomhi amāyāvīti tenāvuso
 bhikkhunā teneva pītipāmojjena vihātabbaṁ ahorattānusikkhinā kusalesu
 dhammesu. Puna caparaṁ āvuso bhikkhunā attanāva attānaṁ evaṁ
-------------------------------------------------
[page 203]
 Paccavekkhitabbaṁ kinnukhomhi thaddho atimānīti. Sace āvuso
 bhikkhu paccavekkhamāno evaṁ jānāti thaddho khomhi atimānīti
 tenāvuso bhikkhunā tesaṁyeva pāpakānaṁ akusalānaṁ dhammānaṁ pahānāya
 vāyamitabbaṁ. Sace panāvuso bhikkhu paccavekkhamāno evaṁ jānāti
 athaddho khomhi anatimānīti tenāvuso bhikkhunā teneva pītipāmojjena
 vihātabbaṁ ahorattānusikkhinā kusalesu dhammesu. Puna
 caparaṁ āvuso bhikkhunā attanāva attānaṁ evaṁ paccavekkhitabbaṁ
 kinnukhomhi sandiṭṭhiparāmāsī ādhānagāhī duppaṭinissaggīti. Sace
 āvuso bhikkhu paccavekkhamāno evaṁ jānāti sandiṭṭhiparāmāsī
 khomhi ādhānagāhī duppaṭinissaggīti tenāvuso bhikkhunā < PTS. M I , 100 >tesaṁyeva
 pāpakānaṁ akusalānaṁ dhammānaṁ pahānāya vāyamitabbaṁ. Sace panāvuso
 bhikkhu paccavekkhamāno evaṁ jānāti asandiṭṭhiparāmāsī khomhi
 anādhānagāhī supaṭinissaggīti tenāvuso bhikkhunā teneva pītipāmojjena
 vihātabbaṁ ahorattānusikkhinā kusalesu dhammesu. Sace
 āvuso bhikkhu paccavekkhamāno sabbepime pāpake akusale dhamme
 appahīne attani samanupassati tenāvuso bhikkhunā sabbesaṁyeva
 imesaṁ pāpakānaṁ akusalānaṁ dhammānaṁ pahānāya vāyamitabbaṁ. Sace
 panāvuso bhikkhu paccavekkhamāno sabbepime pāpake akusale dhamme
 pahīne attani samanupassati tenāvuso bhikkhunā teneva pītipāmojjena
 vihātabbaṁ ahorattānusikkhinā kusalesu dhammesu. Seyyathāpi āvuso
-------------------------------------------------
[page 204]
 Itthī vā puriso vā daharo yuvā maṇḍanakajātiko ādāse vā
 parisuddhe pariyodāte acche vā udakapatte sakamukhanimittaṁ
 paccavekkhamāno sace tattha passati rajaṁ vā aṅgaṇaṁ vā tasseva rajassa
 vā aṅgaṇassa vā pahānāya vāyamati no ce tattha passati rajaṁ
 vā aṅgaṇaṁ vā teneva attamano hoti lābhā vata me parisuddhaṁ
 vata meti evameva kho āvuso sace bhikkhu paccavekkhamāno sabbepime
 pāpake akusale dhamme appahīne attani samanupassati tenāvuso
 bhikkhunā sabbesaṁyeva imesaṁ pāpakānaṁ akusalānaṁ dhammānaṁ pahānāya
 vāyamitabbaṁ. Sace panāvuso bhikkhu paccavekkhamāno sabbepime
 pāpake akusale dhamme pahīne attani samanupassati tenāvuso
 bhikkhunā teneva pītipāmojjena vihātabbaṁ ahorattānusikkhinā kusalesu
 dhammesūti.
      Idamavocāyasmā mahāmoggallāno attamanā te bhikkhū
 āyasmato mahāmoggallānassa bhāsitaṁ abhinandunti.
                  Anumānasuttaṁ niṭṭhitaṁ pañcamaṁ.
                       -----------
-------------------------------------------------
[page 205]
                        Cetokhīlasuttaṁ
      [226] < PTS. M I , 101 >Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
      [227] Bhagavā etadavoca yassakassaci bhikkhave bhikkhuno pañca
 cetokhīlā appahīnā pañca cetaso vinibandhā asamucchinnā so
 vatimasmiṁ dhammavinaye vuḍḍhiṁ virūḷhiṁ vepullaṁ āpajjissatīti netaṁ
 ṭhānaṁ vijjati.
      [228] Katamassa pañca cetokhīlā appahīnā honti. Idha
 bhikkhave bhikkhu satthari kaṅkhati vicikicchati nādhimuccati na sampasīdati.
 Yo so bhikkhave bhikkhu satthari kaṅkhati vicikicchati nādhimuccati
 na sampasīdati tassa cittaṁ na namati ātappāya anuyogāya
 sātaccāya padhānāya. Yassa cittaṁ na namati ātappāya anuyogāya
 sātaccāya padhānāya evamassāyaṁ paṭhamo cetokhīlo appahīno
 hoti. Puna caparaṁ bhikkhave bhikkhu dhamme kaṅkhati vicikicchati
 nādhimuccati na sampasīdati .pe. Saṅghe kaṅkhati vicikicchati
 nādhimuccati na sampasīdati .pe. Sikkhāya kaṅkhati vicikicchati
 nādhimuccati na sampasīdati. Yo so bhikkhave bhikkhu sikkhāya
 kaṅkhati vicikicchati nādhimuccati na sampasīdati tassa cittaṁ na
-------------------------------------------------
[page 206]
 Namati ātappāya anuyogāya sātaccāya padhānāya. Yassa cittaṁ
 na namati ātappāya anuyogāya sātaccāya padhānāya evamassāyaṁ
 catuttho cetokhīlo appahīno hoti. Puna caparaṁ bhikkhave bhikkhu
 sabrahmacārīsu kupito hoti anattamano āhatacitto khīlajāto.
 Yo so bhikkhave bhikkhu sabrahmacārīsu kupito hoti anattamano
 āhatacitto khīlajāto tassa cittaṁ na namati ātappāya anuyogāya
 sātaccāya padhānāya. Yassa cittaṁ na namati ātappāya anuyogāya
 sātaccāya padhānāya evamassāyaṁ pañcamo cetokhīlo appahīno
 hoti. Imassa pañca cetokhīlā appahīnā honti.
      [229] Katamassa pañca cetaso vinibandhā asamucchinnā honti.
 Idha bhikkhave bhikkhu kāme avītarāgo hoti avigatacchando avigatapemo
 avigatapipāso avigatapariḷāho avigatataṇho. Yo so bhikkhave
 bhikkhu kāme avītarāgo hoti avigatacchando avigatapemo avigatapipāso
 avīgatapariḷāho avigatataṇho tassa cittaṁ na namati
 ātappāya anuyogāya sātaccāya padhānāya. Yassa cittaṁ .pe.
 Padhānāya evamassāyaṁ paṭhamo cetaso vinibandho asamucchinno
 hoti. < PTS. M I , 102 >Puna caparaṁ bhikkhave bhikkhu kāye avītarāgo hoti .pe.
 Rūpe avītarāgo hoti avigatacchando avigatapemo avigatapipāso
 avigatapariḷāho avigatataṇho. Yo so bhikkhave bhikkhu rūpe
 avītarāgo hoti .pe. Evamassāyaṁ tatiyo cetalo vinibandho
-------------------------------------------------
[page 207]
 Asamucchinno hoti. Puna caparaṁ bhikkhave bhikkhu yāvadatthaṁ udarāvadehakaṁ
 bhuñjitvā seyyasukhaṁ passasukhaṁ middhasukhaṁ anuyuñjanto viharati.
 Yo so bhikkhave bhikkhu yāvadatthaṁ udarāvadehakaṁ bhuñjitvā seyyasukhaṁ
 passasukhaṁ middhasukhaṁ anuyuñjanto viharati tassa cittaṁ na namati
 ātappāya anuyogāya sātaccāya padhānāya. Yassa cittaṁ na
 namati ātappāya anuyogāya sātaccāya padhānāya evamassāyaṁ
 catuttho cetaso vinibandho asamucchinno hoti. Puna caparaṁ
 bhikkhave bhikkhu aññataraṁ devanikāyaṁ paṇidhāya brahmacariyaṁ carissati 1-
 imināhaṁ sīlena vā vattena vā tapena vā brahmacariyena vā
 devo vā bhavissāmi devaññataro vāti. Yo so bhikkhave bhikkhu
 aññataraṁ devanikāyaṁ paṇidhāya brahmacariyaṁ carissati 2- imināhaṁ
 sīlena vā vattena vā tapena vā brahmacariyena vā devo vā
 bhavissāmi devaññataro vāti tassa cittaṁ na namati ātappāya
 anuyogāya sātaccāya padhānāya. Yassa cittaṁ na namati ātappāya
 anuyogāya sātaccāya padhānāya evamassāyaṁ pañcamo cetaso
 vinibandho asamucchinno hoti. Imassa pañca cetaso vinibandhā
 asamucchinnā honti. Yassa kassaci bhikkhave bhikkhuno ime pañca
 cetokhīlā appahīnā ime pañca cetaso vinibandhā asamucchinnā
 honti 3- so vatimasmiṁ dhammavinaye vuḍḍhiṁ virūḷhiṁ vepullaṁ āpajjissatīti
 netaṁ ṭhānaṁ vijjati.

  *  *  *  *  *  *
  Footnote:1-2 Ma. Yu. carati. 3 Ma. Yu. ayaṁ pāṭho natthi.
-------------------------------------------------
[page 208]
      [230] Yassakassaci bhikkhave bhikkhuno pañca cetokhīlā pahīnā
 pañca cetaso vinibandhā samucchinnā so vatimasmiṁ dhammavinaye
 vuḍḍhiṁ virūḷhiṁ vepullaṁ āpajjissatīti ṭhānametaṁ vijjati.
      [231] Katamassa pañca cetokhīlā pahīnā honti. Idha
 bhikkhave bhikkhu satthari na kaṅkhati na vicikicchati adhimuccati sampasīdati.
 Yo so bhikkhave bhikkhu satthari na kaṅkhati na vicikicchati adhimuccati
 sampasīdati tassa cittaṁ namati ātappāya anuyogāya sātaccāya
 padhānāya. Yassa cittaṁ namati ātappāya anuyogāya sātaccāya
 padhānāya evamassāyaṁ paṭhamo cetokhīlo pahīno hoti. Puna
 caparaṁ bhikkhave bhikkhu dhamme na kaṅkhati na vicikicchati adhimuccati
 sampasīdati .pe. Saṅghe na kaṅkhati na vicikicchati adhimuccati
 sampasīdati .pe. Sikkhāya na kaṅkhati na vicikicchati adhimuccati
 sampasīdati. Yo so bhikkhave bhikkhu sikkhāya na kaṅkhati na
 vicikicchati adhimuccati sampasīdati tassa cittaṁ namati .pe.
 Evamassāyaṁ catuttho cetokhīlo pahīno hoti. Puna caparaṁ
 bhikkhave bhikkhu sabrahmacārīsu na kupito hoti na anattamano 1- na
 āhatacitto na khīlajāto. Yo so bhikkhave bhikkhu sabrahmacārīsu
 na kupito hoti na anattamano 1- na āhatacitto 2- na khīlajāto
 tassa cittaṁ namati ātappāya < PTS. M I , 103 >anuyogāya sātaccāya padhānāya.
 Yassa cittaṁ namati ātappāya anuyogāya sātaccāya padhānāya

  *  *  *  *  *  *
  Footnote:1 Yu. attamano 2 Ma. Yu. anāhatacitto akhīlajāto.
-------------------------------------------------
[page 209]
 Evamassāyaṁ pañcamo cetokhīlo pahīno hoti. Imassa pañca
 cetokhīlā pahīnā honti.
      [232] Katamassa pañca cetaso vinibandhā susamucchinnā honti.
 Idha bhikkhave bhikkhu kāme vītarāgo hoti vigatacchando vigatapemo
 vigatapipāso vigatapariḷāho vigatataṇho. Yo so bhikkhave bhikkhu
 kāme vītarāgo hoti vigatacchando vigatapemo vigatapipāso vigatapariḷāho
 vigatataṇho tassa cittaṁ namati ātappāya anuyogāya
 sātaccāya padhānāya yassa cittaṁ namati ātappāya anuyogāya
 sātaccāya padhānāya evamassāyaṁ paṭhamo cetaso vinibandho
 susamucchinno hoti. Puna caparaṁ bhikkhave bhikkhu kāye vītarāgo
 hoti .pe. Rūpe vītarāgo hoti .pe. Puna caparaṁ bhikkhave
 bhikkhu na yāvadatthaṁ udarāvadehakaṁ bhuñjitvā seyyasukhaṁ passasukhaṁ
 middhasukhaṁ ananuyuñjanto 1- viharati. Yo so bhikkhave bhikkhu na
 yāvadatthaṁ udarāvadehakaṁ bhuñjitvā seyyasukhaṁ passasukhaṁ middhasukhaṁ
 ananuyuñjanto 2- viharati tassa cittaṁ namati ātappāya anuyogāya
 sātaccāya padhānāya yassa cittaṁ namati ātappāya anuyogāya
 sātaccāya padhānāya evamassāyaṁ catuttho cetaso vinibandho
 susamucchinno hoti. Puna caparaṁ bhikkhave bhikkhu na aññataraṁ
 devanikāyaṁ paṇidhāya brahmacariyaṁ carissati 3- imināhaṁ sīlena vā
 vattena vā tapena vā brahmacariyena vā devo vā bhavissāmi

  *  *  *  *  *  *
  Footnote:1-2 Ma. Yu. anuyutto. 3 Ma. Yu. carati.
-------------------------------------------------
[page 210]
 Devaññataro vāti. Yo so bhikkhave bhikkhu na aññataraṁ
 devanikāyaṁ paṇidhāya brahmacariyaṁ carissati imināhaṁ sīlena vā
 vattena vā tapena vā brahmacariyena vā devo vā bhavissāmi
 devaññataro vāti tassa cittaṁ namati ātappāya anuyogāya
 sātaccāya padhānāya yassa cittaṁ namati ātappāya anuyogāya
 sātaccāya padhānāya evamassāyaṁ pañcamo cetaso vinibandho
 susamucchinno hoti. Imassa pañca cetaso vinibandhā susamucchinnā
 honti. Yassa kassaci bhikkhave bhikkhuno ime pañca cetokhīlā
 pahīnā ime pañca cetaso vinibandhā susamucchinnā honti.
 So vatimasmiṁ dhammavinaye vuḍḍhiṁ virūḷhiṁ vepullaṁ āpajjissatīti
 ṭhānametaṁ vijjati.
      [233] So chandasamādhipadhānasaṅkhārasamannāgataṁ iddhipādaṁ bhāveti
 viriyasamādhicittasamādhivīmaṁsāsamādhipadhānasaṅkhārasamannāgataṁ iddhipādaṁ
 bhāveti ussoḷhiyeva pañcamī. Sa kho so bhikkhave evaṁ
 ussoḷhi paṇṇarasaṅgasamannāgato < PTS. M I , 104 >bhikkhu bhabbo abhinibbhidāya bhabbo
 sambodhāya bhabbo anuttarassa yogakkhemassa adhigamāya. Seyyathāpi
 bhikkhave kukkuṭiyā aṇḍāni aṭṭha vā dasa vā dvādasa vā
 tānassu kukkuṭiyā sammā adhisayitāni sammā pariseditāni sammā
 paribhāvitāni. Kiñcāpi tassā kukkuṭiyā na evaṁ icchā uppajjeyya
 aho vatime kukkuṭapotakā pādanakhasikhāya vā mukhatuṇḍakena vā
-------------------------------------------------
[page 211]
 Aṇḍakosaṁ padāletvā sotthinā abhinibbhijjeyyunti atha kho
 bhabbā va te kukkuṭapotakā pādanakhasikhāya vā mukhatuṇḍakena vā
 aṇḍakosaṁ padāletvā sotthinā abhinibbhijjituṁ evameva kho
 bhikkhave evaṁ ussoḷhipaṇṇarasaṅgasamannāgato bhikkhu bhabbo
 abhinibbhidāya bhabbo sambodhāya bhabbo anuttarassa yogakkhemassa
 adhigamāyāti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                  Cetokhīlasuttaṁ niṭṭhitaṁ chaṭṭhaṁ.
                      ------------
-------------------------------------------------
[page 212]
                        Vanapatthasuttaṁ
      [234] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
 Bhagavā etadavoca vanapatthapariyāyaṁ vo bhikkhave desissāmi taṁ
 suṇātha sādhukaṁ manasikarotha bhāsissāmīti. Evaṁ bhanteti kho te
 bhikkhū bhagavato paccassosuṁ.
      [235] Bhagavā etadavoca idha bhikkhave bhikkhu aññataraṁ
 vanapatthaṁ upanissāya viharati tassa taṁ vanapatthaṁ upanissāya
 viharato anupaṭṭhitā ceva sati na upaṭṭhāti asamāhitañca cittaṁ
 na samādhiyati apparikkhīṇā ca āsavā na parikkhayaṁ gacchanti
 ananuppattañca anuttaraṁ yogakkhemaṁ nānupāpuṇāti ye cime
 pabbajitena jīvitaparikkhārā samudānetabbā cīvarapiṇḍapātasenāsana-
 gilānapaccayabhesajjaparikkhārā te kasirena samudāgacchanti. Tena
 bhikkhave bhikkhunā iti < PTS. M I , 105 >paṭisañcikkhitabbaṁ ahaṁ kho imaṁ vanapatthaṁ
 upanissāya viharāmi tassa me imaṁ vanapatthaṁ upanissāya viharato
 anupaṭṭhitā ceva sati na upaṭṭhāti asamāhitañca cittaṁ na samādhiyati
 apparikkhīṇā ca āsavā na parikkhayaṁ gacchanti ananuppattañca
 anuttaraṁ yogakkhemaṁ nānupāpuṇāmi ye cime pabbajitena jīvitaparikkhārā
-------------------------------------------------
[page 213]
 Samudānetabbā cīvarapiṇḍapātasenāsanagilānapaccayabhesajjaparikkhārā
 te kasirena samudāgacchantīti. Tena bhikkhave
 bhikkhunā rattibhāgaṁ vā divasabhāgaṁ vā tamhā vanapatthā pakkamitabbaṁ
 na vatthabbaṁ.
      [236] Idha pana bhikkhave bhikkhu aññataraṁ vanapatthaṁ upanissāya
 viharati tassa taṁ vanapatthaṁ upanissāya viharato anupaṭṭhitā ceva
 sati na upaṭṭhāti asamāhitañca cittaṁ na samādhiyati apparikkhīṇā
 ca āsavā na parikkhayaṁ gacchanti ananuppattañca anuttaraṁ yogakkhemaṁ
 nānupāpuṇāti ye ca kho ime pabbajitena jīvitaparikkhārā
 samudānetabbā cīvarapiṇḍapātasenāsanagilānapaccayabhesajjaparikkhārā
 te appakasirena samudāgacchanti. Tena bhikkhave bhikkhunā iti
 paṭisañcikkhitabbaṁ ahaṁ kho imaṁ vanapatthaṁ upanissāya viharāmi tassa
 me imaṁ vanapatthaṁ upanissāya viharato anupaṭṭhitā ceva sati na
 upaṭṭhāti asamāhitañca cittaṁ na samādhiyati apparikkhīṇā ca āsavā na
 parikkhayaṁ gacchanti ananuppattañca anuttaraṁ yogakkhemaṁ nānupāpuṇāmi
 ye ca kho ime pabbajitena jīvitaparikkhārā samudānetabbā
 cīvarapiṇḍapātasenāsanagilānapaccayabhesajjaparikkhārā te appakasirena
 samudāgacchanti na kho panāhaṁ cīvarahetu agārasmā anagāriyaṁ
 pabbajito na piṇḍapātahetu na senāsanahetu na gilānapaccayabhesajjaparikkhārahetu
 agārasmā anagāriyaṁ pabbajito atha ca pana me
-------------------------------------------------
[page 214]
 Imaṁ vanapatthaṁ upanissāya viharato anupaṭṭhitā ceva sati na upaṭṭhāti
 asamāhitañca cittaṁ na samādhiyati apparikkhīṇā ca āsavā na parikkhayaṁ
 gacchanti ananuppattañca anuttaraṁ yogakkhemaṁ nānupāpuṇāmīti.
 Tena bhikkhave bhikkhunā saṅkhāpi tamhā vanapatthā pakkamitabbaṁ na
 vatthabbaṁ.
      [237] Idha bhikkhave bhikkhu aññataraṁ vanapatthaṁ upanissāya viharati
 tassa taṁ vanapatthaṁ upanissāya viharato anupaṭṭhitā ceva sati upaṭṭhāti
 asamāhitañca cittaṁ samādhiyati apparikkhīṇā ca āsavā parikkhayaṁ
 gacchanti ananuppattañca anuttaraṁ yogakkhemaṁ anupāpuṇāti ye ca
 kho ime pabbajitena jīvitaparikkhārā samudānetabbā
 cīvarapiṇḍapātasenāsanagilānapaccayabhesajjaparikkhārā te kasirena samudā
 gacchanti tena bhikkhave bhikkhunā iti paṭisañcikkhitabbaṁ < PTS. M I , 106 >ahaṁ kho imaṁ
 vanapatthaṁ upanissāya viharāmi tassa me imaṁ vanapatthaṁ upanissāya
 viharato anupaṭṭhitā ceva sati upaṭṭhāti asamāhitañca cittaṁ samādhiyati
 apparikkhīṇā ca āsavā parikkhayaṁ gacchanti ananuppattañca anuttaraṁ
 yogakkhemaṁ anupāpuṇāmi. Ye ca kho ime pabbajitena jīvitaparikkhārā
 samudānetabbā cīvarapiṇḍapātasenāsanagilānapaccayabhesajjaparikkhārā
 te kasirena samudāgacchanti. Na kho panāhaṁ
 cīvarahetu agārasmā anagāriyaṁ pabbajito na piṇḍapātahetu na
 senāsanahetu na gilānapaccayabhesajjaparikkhārahetu agārasmā anagāriyaṁ
-------------------------------------------------
[page 215]
 Pabbajito atha ca pana me imaṁ vanapatthaṁ upanissāya viharato
 anupaṭṭhitā ceva sati upaṭṭhāti asamāhitañca cittaṁ samādhiyati
 apparikkhīṇā ca āsavā parikkhayaṁ gacchanti ananuppattañca anuttaraṁ
 yogakkhemaṁ anupāpuṇāmīti. Tena bhikkhave bhikkhunā saṅkhāpi tasmiṁ
 vanapatthe vatthabbaṁ na pakkamitabbaṁ.
      [238] Idha pana bhikkhave bhikkhu aññataraṁ vanapatthaṁ upanissāya
 viharati tassa taṁ vanapatthaṁ upanissāya viharato anupaṭṭhitā ceva sati
 upaṭṭhāti asamāhitañca cittaṁ samādhiyati apparikkhīṇā ca āsavā
 parikkhayaṁ gacchanti ananuppattañca anuttaraṁ yogakkhemaṁ anupāpuṇāti
 ye ca kho ime pabbajitena jīvitaparikkhārā samudānetabbā
 cīvarapiṇḍapātasenāsanagilānapaccayabhesajjaparikkhārā te appakasirena
 samudāgacchanti. Tena bhikkhave bhikkhunā iti paṭisañcikkhitabbaṁ ahaṁ
 kho imaṁ vanapatthaṁ upanissāya viharāmi tassa me imaṁ vanapatthaṁ
 upanissāya viharato anupaṭṭhitā ceva sati upaṭṭhāti asamāhitañca cittaṁ
 samādhiyati apparikkhīṇā ca āsavā parikkhayaṁ gacchanti ananuppattañca
 anuttaraṁ yogakkhemaṁ anupāpuṇāmi ye ca kho ime pabbajitena
 jīvitaparikkhārā samudānetabbā cīvarapiṇḍapātasenāsanagilānapaccaya-
 bhesajjaparikkhārā te appakasirena samudāgacchantīti. Tena bhikkhave
 bhikkhunā yāvajīvampi tasmiṁ vanapatthe vatthabbaṁ na pakkamitabbaṁ.
      [239] Idha bhikkhave bhikkhu aññataraṁ gāmaṁ upanissāya
-------------------------------------------------
[page 216]
 Viharati .pe. Aññataraṁ nigamaṁ upanissāya viharati .pe. Aññataraṁ nagaraṁ
 upanissāya viharati .pe. Aññataraṁ janapadaṁ upanissāya viharati .pe.
 Aññataraṁ puggalaṁ upanissāya viharati tassa taṁ puggalaṁ upanissāya
 viharato anupaṭṭhitā ceva sati na upaṭṭhāti asamāhitañca cittaṁ
 na samādhiyati apparikkhīṇā ca āsavā na parikkhayaṁ gacchanti
 ananuppattañca anuttaraṁ yogakkhemaṁ nānupāpuṇāti ye cime
 pabbajitena jīvitaparikkhārā samudānetabbā cīvarapiṇḍapātasenāsana-
 gilānapaccayabhesajjaparikkhārā te kasirena samudāgacchanti. Tena
 bhikkhave bhikkhunā iti paṭisañcikkhitabbaṁ ahaṁ kho imaṁ puggalaṁ
 upanissāya viharāmi tassa me imaṁ puggalaṁ upanissāya viharato
 anupaṭṭhitā ceva sati na upaṭṭhāti asamāhitañca cittaṁ na
 samādhiyati apparikkhīṇā ca āsavā na parikkhayaṁ gacchanti ananuppattañca
 anuttaraṁ yogakkhemaṁ nānupāpuṇāmi ye cime 1- pabbajitena jīvitaparikkhārā
 samudānetabbā cīvarapiṇḍapātasenāsanagilānapaccayabhesajjaparikkhārā
 te kasirena samudāgacchantīti. Tena bhikkhave
 bhikkhunā rattibhāgaṁ vā divasabhāgaṁ vā so puggalo anāpucchā
 pakkamitabbo 2- nānubandhitabbo.
      [240] Idha pana bhikkhave bhikkhu aññataraṁ puggalaṁ upanissāya
 viharati tassa taṁ puggalaṁ upanissāya viharato < PTS. M I , 107 >anupaṭṭhitā ceva
 sati na upaṭṭhāti asamāhitañca cittaṁ na samādhiyati apparikkhīṇā

  *  *  *  *  *  *
  Footnote:1 Po. Ma. ye ca kho ime. 2 Ma. pakkamitabbaṁ. sabbattha īdisameva.
-------------------------------------------------
[page 217]
 Ca āsavā na parikkhayaṁ gacchanti ananuppattañca anuttaraṁ yogakkhemaṁ
 nānupāpuṇāti ye ca kho ime pabbajitena jīvitaparikkhārā
 samudānetabbā cīvarapiṇḍapātasenāsanagilānapaccayabhesajjaparikkhārā
 te appakasirena samudāgacchanti. Tena bhikkhave bhikkhunā iti
 paṭisañcikkhitabbaṁ ahaṁ kho imaṁ puggalaṁ upanissāya viharāmi tassa
 me imaṁ puggalaṁ upanissāya viharato anupaṭṭhitā ceva sati na
 upaṭṭhāti asamāhitañca cittaṁ na samādhiyati apparikkhīṇā ca āsavā
 na parikkhayaṁ gacchanti ananuppattañca anuttaraṁ yogakkhemaṁ nānupāpuṇāmi
 ye ca kho ime pabbajitena jīvitaparikkhārā
 samudānetabbā cīvarapiṇḍapātasenāsanagilānapaccayabhesajjaparikkhārā te
 appakasirena samudāgacchanti na kho panāhaṁ cīvarahetu agārasmā
 anagāriyaṁ pabbajito na piṇḍapātahetu na senāsanahetu na
 gilānapaccayabhesajjaparikkhārahetu agārasmā anagāriyaṁ pabbajito
 atha ca pana me imaṁ puggalaṁ upanissāya viharato anupaṭṭhitā
 ceva sati na upaṭṭhāti asamāhitañca cittaṁ na samādhiyati apparikkhīṇā
 ca āsavā na parikkhayaṁ gacchanti ananuppattañca anuttaraṁ yogakkhemaṁ
 nānupāpuṇāmīti. Tena bhikkhave bhikkhunā saṅkhāpi so puggalo
 anāpucchā pakkamitabbo nānubandhitabbo.
      [241] Idha bhikkhave bhikkhu aññataraṁ puggalaṁ upanissāya viharati
 tassa taṁ puggalaṁ upanissāya viharato anupaṭṭhitā ceva sati upaṭṭhāti
-------------------------------------------------
[page 218]
 Asamāhitañca cittaṁ samādhiyati apparikkhīṇā ca āsavā parikkhayaṁ
 gacchanti ananuppattañca anuttaraṁ yogakkhemaṁ anupāpuṇāti ye
 ca kho ime pabbajitena jīvitaparikkhārā samudānetabbā
 cīvarapiṇḍapātasenāsanagilānapaccayabhesajjaparikkhārā te kasirena
 samudāgacchanti. Tena bhikkhave bhikkhunā iti paṭisañcikkhitabbaṁ ahaṁ
 kho imaṁ puggalaṁ upanissāya viharāmi tassa me imaṁ puggalaṁ
 upanissāya viharato anupaṭṭhitā ceva sati upaṭṭhāti asamāhitañca
 cittaṁ samādhiyati apparikkhīṇā ca āsavā parikkhayaṁ gacchanti ananuppattañca
 anuttaraṁ yogakkhemaṁ anupāpuṇāmi ye ca kho ime
 pabbajitena jīvitaparikkhārā samudānetabbā cīvarapiṇḍapātasenāsana-
 gilānapaccayabhesajjaparikkhārā te kasirena samudāgacchanti na kho
 panāhaṁ cīvarahetu agārasmā anagāriyaṁ pabbajito na piṇḍapātahetu
 na senāsanahetu na gilānapaccayabhesajjaparikkhārahetu agārasmā
 anagāriyaṁ pabbajito atha ca pana me imaṁ puggalaṁ upanissāya
 viharato anupaṭṭhitā ceva sati upaṭṭhāti asamāhitañca cittaṁ
 samādhiyati apparikkhīṇā ca āsavā parikkhayaṁ gacchanti ananuppattañca
 anuttaraṁ yogakkhemaṁ anupāpuṇāmīti. Tena bhikkhave bhikkhunā saṅkhāpi
 so puggalo anubandhitabbo na pakkamitabbaṁ.
      [242] Idha pana bhikkhave bhikkhu aññataraṁ puggalaṁ upanissāya
 viharati tassa taṁ puggalaṁ upanissāya viharato anupaṭṭhitā ceva
-------------------------------------------------
[page 219]
 Sati upaṭṭhāti asamāhitañca cittaṁ samādhiyati apparikkhīṇā ca āsavā
 parikkhayaṁ gacchanti ananuppattañca anuttaraṁ yogakkhemaṁ anupāpuṇāti
 ye ca kho ime pabbajitena jīvitaparikkhārā samudānetabbā
 cīvarapiṇḍapātasenāsanagilānapaccayabhesajjaparikkhārā te appakasirena
 samudāgacchanti. Tena bhikkhave bhikkhunā iti paṭisañcikkhitabbaṁ
 ahaṁ kho imaṁ puggalaṁ upanissāya < PTS. M I , 108 >viharāmi tassa me imaṁ puggalaṁ
 upanissāya viharato anupaṭṭhitā ceva sati upaṭṭhāti asamāhitañca
 cittaṁ samādhiyati apparikkhīṇā ca āsavā parikkhayaṁ gacchanti
 ananuppattañca anuttaraṁ yogakkhemaṁ anupāpuṇāmi ye ca kho
 ime pabbajitena jīvitaparikkhārā samudānetabbā
 cīvarapiṇḍapātasenāsanagilānapaccayabhesajjaparikkhārā te appa kasirena
 samudāgacchantīti. Tena bhikkhave bhikkhunā yāvajīvampi so puggalo
 anubandhitabbo na pakkamitabbaṁ api samujjamānenapīti 1-.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                  Vanapatthasuttaṁ niṭṭhitaṁ sattamaṁ.
                       -----------

  *  *  *  *  *  *
  Footnote:1 Ma. Yu. panujjamānenapīti.
-------------------------------------------------
[page 220]
                        Madhupiṇḍikasuttaṁ
      [243] Evamme sutaṁ ekaṁ samayaṁ bhagavā sakkesu viharati
 kapilavatthusmiṁ nigrodhārāme. Atha kho bhagavā pubbaṇhasamayaṁ
 nivāsetvā pattacīvaramādāya kapilavatthuṁ piṇḍāya pāvisi.
 Kapilavatthusmiṁ piṇḍāya caritvā pacchābhattaṁ piṇḍapātapaṭikkanto
 yena mahāvanaṁ tenupasaṅkami divāvihārāya mahāvanaṁ ajjhogāhetvā
 veluvalaṭṭhikāya mūle divāvihāraṁ nisīdi. Daṇḍapāṇipi kho sakko
 jaṅghāvihāraṁ anucaṅkamamāno anuvicaramāno yena mahāvanaṁ tenupasaṅkami
 mahāvanaṁ ajjhogāhetvā yena veluvalaṭṭhikā yena bhagavā tenupasaṅkami
 upasaṅkamitvā bhagavatā saddhiṁ sammodi sammodanīyaṁ kathaṁ sārāṇīyaṁ
 vītisāretvā daṇḍamolubbha ekamantaṁ aṭṭhāsi. Ekamantaṁ ṭhito
 kho daṇḍapāṇi sakko bhagavantaṁ etadavoca kiṁvādī samaṇo
 kimakkhāyīti. Yathāvādī kho āvuso sadevake loke samārake
 sabrahmake sassamaṇabrāhmaṇiyā pajāya sadevamanussāya na kenaci
 loke viggayha tiṭṭhati yathā ca pana kāmehi visaṁyuttaṁ viharantaṁ
 taṁ brāhmaṇaṁ akathaṁkathiṁ chinnakukkuccaṁ bhavābhave vītataṇhaṁ saññā
 nānusentīti evaṁvādī kho ahaṁ āvuso evamakkhāyīti. Evaṁ vutte
 daṇḍapāṇi sakko sīsaṁ okampetvā < PTS. M I , 109 >jivhaṁ nillāḷetvā tivisākhaṁ
-------------------------------------------------
[page 221]
 Nalāṭikaṁ nalāṭe vuṭṭhāpetvā daṇḍamolubbha pakkāmi.
      [244] Atha kho bhagavā sāyaṇhasamayaṁ paṭisallānā vuṭṭhito
 yena nigrodhārāmo tenupasaṅkami upasaṅkamitvā paññatte āsane
 nisīdi. Nisajja kho bhagavā bhikkhū āmantesi idhāhaṁ bhikkhave
 pubbaṇhasamayaṁ nivāsetvā pattacīvaramādāya kapilavatthuṁ piṇḍāya
 pāvisiṁ kapilavatthusmiṁ piṇḍāya caritvā pacchābhattaṁ piṇḍapātapaṭikkanto
 yena mahāvanaṁ tenupasaṅkamiṁ divāvihārāya mahāvanaṁ
 ajjhogāhetvā veluvalaṭṭhikāya mūle divāvihāraṁ nisīdiṁ. Daṇḍapāṇipi
 kho bhikkhave sakko jaṅghāvihāraṁ anucaṅkamamāno anuvicaramāno
 yena mahāvanaṁ tenupasaṅkami mahāvanaṁ ajjhogāhetvā yena
 veluvalaṭṭhikā yenāhaṁ tenupasaṅkami upasaṅkamitvā mama saddhiṁ
 sammodi sammodanīyaṁ kathaṁ sārāṇīyaṁ vītisāretvā daṇḍamolubbha
 ekamantaṁ aṭṭhāsi. Ekamantaṁ ṭhito kho bhikkhave daṇḍapāṇi
 sakko maṁ etadavoca kiṁvādī samaṇo kimakkhāyīti evaṁ vutte
 ahaṁ bhikkhave daṇḍapāṇiṁ sakkaṁ etadavocaṁ yathāvādī kho āvuso
 sadevake loke samārake sabrahmake sassamaṇabrāhmaṇiyā pajāya
 sadevamanussāya na kenaci loke viggayha tiṭṭhati yathā ca pana
 kāmehi visaṁyuttaṁ viharantaṁ taṁ brāhmaṇaṁ akathaṁkathiṁ chinnakukkuccaṁ
 bhavābhave vītataṇhaṁ saññā nānusentīti 1- evaṁvādī kho ahaṁ
 āvuso evamakkhāyīti. Evaṁ vutte bhikkhave daṇḍapāṇi sakko

  *  *  *  *  *  *
  Footnote:1 Ma. Yu. nānusenti.
-------------------------------------------------
[page 222]
 Sīsaṁ okampetvā jivhaṁ nillāḷetvā tivisākhaṁ nalāṭikaṁ nalāṭe
 vuṭṭhāpetvā daṇḍamolubbha pakkāmīti.
      [245] Evaṁ vutte aññataro bhikkhu bhagavantaṁ etadavoca
 kiṁvādī pana bhante bhagavā sadevake loke samārake sabrahmake
 sassamaṇabrāhmaṇiyā pajāya sadevamanussāya na kenaci loke
 viggayha tiṭṭhati kathaṁ 1- pana bhante kāmehi visaṁyuttaṁ viharantaṁ taṁ
 brāhmaṇaṁ akathaṁkathiṁ chinnakukkuccaṁ bhavābhave vītataṇhaṁ saññā
 nānusentīti. Yatonidānaṁ bhikkhu purisaṁ papañcasaññāsaṅkhā
 samudācaranti ettha ce natthi abhinanditabbaṁ abhivaditabbaṁ
 ajjhositabbaṁ esevanto rāganusayānaṁ esevanto paṭighānusayānaṁ
 esevanto < PTS. M I , 110 >diṭṭhānusayānaṁ esevanto vicikicchānusayānaṁ esevanto
 mānānusayānaṁ esevanto bhavarāgānusayānaṁ esevanto avijjānusayānaṁ
 esevanto daṇḍādānasatthādānakalahaviggahavivādatuvaṁtuvapesuññamusāvādānaṁ 2-
 etthete pāpakā akusalā dhammā aparisesā
 nirujjhantīti. Idamavoca bhagavā idaṁ vatvāna sugato uṭṭhāyāsanā
 vihāraṁ pāvisi.
      [246] Atha kho tesaṁ bhikkhūnaṁ acirapakkantassa bhagavato etadahosi
 idaṁ kho no āvuso bhagavā saṅkhittena uddesaṁ uddisitvā vitthārena
 atthaṁ avibhajitvā uṭṭhāyāsanā vihāraṁ paviṭṭho yatonidānaṁ bhikkhu
 purisaṁ papañcasaññāsaṅkhā samudācaranti ettha ce natthi

  *  *  *  *  *  *
  Footnote:1 Ma. Yu. kathaṇca pana. 2 Po. Ma. tuvaṁtuvaṁ. Yu. tuvantuva.
-------------------------------------------------
[page 223]
 Abhinanditabbaṁ abhivaditabbaṁ ajjhositabbaṁ esevanto rāgānusayānaṁ
 esevanto paṭighānusayānaṁ esevanto vicikicchānusayānaṁ esevanto
 mānānusayānaṁ esevanto bhavarāgānusayānaṁ esevanto avijjānusayānaṁ
 esevanto daṇḍādānasatthādānakalahaviggahavivādatuvaṁtuvapesuññamusāvādānaṁ
 etthete pāpakā akusalā dhammā aparisesā
 nirujjhantīti ko nu kho imassa bhagavatā saṅkhittena uddesassa
 uddiṭṭhassa vitthārena atthaṁ avibhattassa vitthārena atthaṁ vibhajeyyāti.
 Atha kho tesaṁ bhikkhūnaṁ etadahosi ayaṁ kho āyasmā mahākaccāno
 satthu ceva saṁvaṇṇito sambhāvito ca viññūnaṁ sabrahmacārīnaṁ
 pahoti cāyasmā mahākaccāno imassa bhagavatā saṅkhittena
 uddesassa uddiṭṭhassa vitthārena atthaṁ avibhattassa vitthārena
 atthaṁ vibhajituṁ yannūna mayaṁ yenāyasmā mahākaccāno
 tenupasaṅkameyyāma upasaṅkamitvā āyasmantaṁ mahākaccānaṁ etamatthaṁ
 paṭipuccheyyāmāti. Atha kho te bhikkhū yenāyasmā mahākaccāno
 tenupasaṅkamiṁsu upasaṅkamitvā āyasmatā mahākaccānena saddhiṁ
 sammodiṁsu sammodanīyaṁ kathaṁ sārāṇīyaṁ vītisāretvā ekamantaṁ
 nisīdiṁsu. Ekamantaṁ nisinnā kho te bhikkhū āyasmantaṁ mahākaccānaṁ
 etadavocuṁ idaṁ kho no āvuso kaccāna bhagavā saṅkhittena
 uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ
 paviṭṭho yatonidānaṁ bhikkhu purisaṁ papañcasaññāsaṅkhā samudācaranti
-------------------------------------------------
[page 224]
 Ettha ca natthi abhinanditabbaṁ .pe. Etthete pāpakā akusalā
 dhammā aparisesā nirujjhantīti tesaṁ no āvuso kaccāna amhākaṁ
 acirapakkantassa bhagavato etadahosi idaṁ kho no āvuso bhagavā
 saṅkhittena uddesaṁ uddisitvā vitthārena atthaṁ avibhajitvā
 uṭṭhāyāsanā vihāraṁ paviṭṭho yatonidānaṁ bhikkhu purisaṁ papañcasaññāsaṅkhā
 samudācaranti ettha ce natthi abhinanditabbaṁ .pe.
 Etthete pāpakā akusalā dhammā aparisesā nirujjhantīti ko nu
 kho imassa bhagavatā saṅkhittena uddesassa uddiṭṭhassa vitthārena
 atthaṁ avibhattassa vitthārena atthaṁ vibhajeyyāti tesaṁ no āvuso
 kaccāna amhākaṁ etadahosi ayaṁ kho āvuso āyasmā
 mahākaccāno satthu ceva saṁvaṇṇito sambhāvito ca viññūnaṁ
 sabrahmacārīnaṁ < PTS. M I , 111 >pahoti cāyasmā mahākaccāno imassa bhagavatā
 saṅkhittena uddesassa uddiṭṭhassa vitthārena atthaṁ avibhattassa
 vitthārena atthaṁ vibhajituṁ yannūna mayaṁ yenāyasmā mahākaccāno
 tenupasaṅkameyyāma upasaṅkamitvā āyasmantaṁ mahākaccānaṁ etamatthaṁ
 paṭipuccheyyāmāti vibhajatāyasmā mahākaccānoti.
      [247] Seyyathāpi āvuso puriso sāratthiko sāragavesī
 sārapariyesanaṁ caramāno mahato rukkhassa tiṭṭhato sāravato atikkammeva
 mūlaṁ atikkamma khandhaṁ sākhāpalāse sāraṁ pariyesitabbaṁ maññeyya
 evaṁ sampadamidaṁ āyasmantānaṁ satthari sammukhībhūte taṁ bhagavantaṁ
-------------------------------------------------
[page 225]
 Atisitvā amhe etamatthaṁ paṭipucchitabbaṁ maññatha so hāvuso
 bhagavā jānaṁ jānāti passaṁ passati cakkhubhūto ñāṇabhūto dhammabhūto
 brahmabhūto vattā pavattā atthassa ninnetā amatassa dātā
 dhammasāmi tathāgato so ceva panetassa kālo ahosi yaṁ
 bhagavantaṁyeva etamatthaṁ paṭipuccheyyātha yathā no bhagavā byākareyya
 tathā naṁ dhāreyyāthāti. Addhāvuso kaccāna bhagavā jānaṁ jānāti
 passaṁ passati cakkhubhūto ñāṇabhūto dhammabhūto brahmabhūto vattā
 pavattā atthassa ninnetā amatassa dātā dhammasāmi tathāgato
 so ceva panetassa kālo ahosi yaṁ bhagavantaṁyeva etamatthaṁ
 paṭipuccheyyāma yathā no bhagavā byākareyya tathā naṁ dhāreyyāma
 apicāyasmā mahākaccāno satthu ceva saṁvaṇṇito sambhāvito ca
 viññūnaṁ sabrahmacārīnaṁ pahoti cāyasmā mahākaccāno imassa
 bhagavatā saṅkhittena uddesassa uddiṭṭhassa vitthārena atthaṁ
 avibhattassa vitthārena atthaṁ vibhajituṁ vibhajatāyasmā mahākaccāno
 agarukaritvāti 1-.
      [248] Tenahāvuso suṇātha sādhukaṁ manasikarotha bhāsissāmīti.
 Evamāvusoti kho te bhikkhū āyasmato mahākaccānassa paccassosuṁ.
 Āyasmā mahākaccāno etadavoca yaṁ kho no āvuso bhagavā
 saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā
 vihāraṁ paviṭṭho yatonidānaṁ bhikkhu purisaṁ papañcasaññāsaṅkhā

  *  *  *  *  *  *
  Footnote:1 Ma. agaruṁ katvāti.
-------------------------------------------------
[page 226]
 Samudācaranti ettha ce natthi abhinanditabbaṁ .pe. Etthete pāpakā
 akusalā dhammā aparisesā nirujjhantīti imassa kho ahaṁ āvuso
 bhagavatā saṅkhittena uddesassa uddiṭṭhassa vitthārena atthaṁ avibhattassa
 evaṁ vitthārena atthaṁ ājānāmi cakkhuñcāvuso paṭicca rūpe ca
 uppajjati cakkhuviññāṇaṁ tiṇṇaṁ saṅgati phasso phassapaccayā
 vedanā yaṁ vedeti taṁ sañjānāti < PTS. M I , 112 >yaṁ sañjānāti taṁ vitakketi
 yaṁ vitakketi taṁ papañceti yaṁ papañceti tatonidānaṁ purisaṁ
 papañcasaññāsaṅkhā samudācaranti atītānāgatapaccuppannesu cakkhuviññeyyesu
 rūpesu. Sotañcāvuso paṭicca sadde ca uppajjati
 sotaviññāṇaṁ .pe. Ghānañcāvuso paṭicca gandhe ca uppajjati
 ghānaviññāṇaṁ .... Jivhañcāvuso paṭicca rase ca uppajjati
 jivhāviññāṇaṁ .... Kāyañcāvuso paṭicca phoṭṭhabbe ca uppajjati
 kāyaviññāṇaṁ .... Manañcāvuso paṭicca dhamme ca uppajjati
 manoviññāṇaṁ tiṇṇaṁ saṅgati phasso phassapaccayā vedanā
 yaṁ vedeti taṁ sañjānāti yaṁ sañjānāti taṁ vitakketi yaṁ
 vitakketi taṁ papañceti yaṁ papañceti tatonidānaṁ purisaṁ papañcasaññāsaṅkhā
 samudācaranti atītānāgatapaccuppannesu manoviññeyyesu
 dhammesu. So vatāvuso cakkhusmiṁ sati rūpe sati cakkhuviññāṇe sati
 phassapaññattiṁ paññāpessatīti ṭhānametaṁ vijjati phassapaññattiyā
 sati vedanāpaññattiṁ paññāpessatīti ṭhānametaṁ vijjati vedanāpaññattiyā
-------------------------------------------------
[page 227]
 Sati saññāpaññattiṁ paññāpessatīti ṭhānametaṁ vijjati
 saññāpaññattiyā sati vitakkapaññattiṁ paññāpessatīti ṭhānametaṁ
 vijjati vitakkapaññattiyā sati papañcasaññāsaṅkhāsamudācaraṇapaññattiṁ
 paññāpessatīti ṭhānametaṁ vijjati. So vatāvuso
 sotasmiṁ sati sadde sati .... Ghānasmiṁ sati gandhe sati .... Jivhāya
 sati rase sati .... Kāyasmiṁ sati phoṭṭhabbe sati .... Manasmiṁ
 sati dhamme sati manoviññāṇe sati phassapaññattiṁ paññāpessatīti
 ṭhānametaṁ vijjati phassapaññattiyā sati vedanāpaññattiṁ paññāpessatīti
 ṭhānametaṁ vijjati vedanāpaññattiyā sati saññāpaññattiṁ
 paññāpessatīti ṭhānametaṁ vijjati saññāpaññattiyā
 sati vitakkapaññattiṁ paññāpessatīti ṭhānametaṁ vijjati
 vitakkapaññattiyā sati papañcasaññāsaṅkhāsamudācaraṇapaññattiṁ
 paññāpessatīti ṭhānametaṁ vijjati. So vatāvuso cakkhusmiṁ asati
 rūpe asati cakkhuviññāṇe asati phassapaññattiṁ paññāpessatīti
 netaṁ ṭhānaṁ vijjati phassapaññattiyā asati vedanāpaññattiṁ
 paññāpessatīti netaṁ ṭhānaṁ vijjati vedanāpaññattiyā asati
 saññāpaññattiṁ paññāpessatīti netaṁ ṭhānaṁ vijjati saññāpaññattiyā
 asati vitakkapaññattiṁ paññāpessatīti netaṁ ṭhānaṁ
 vijjati vitakkapaññattiyā asati papañcasaññāsaṅkhāsamudācaraṇapaññattiṁ
 paññāpessatīti netaṁ ṭhānaṁ vijjati. So vatāvuso
-------------------------------------------------
[page 228]
 Sotasmiṁ asati sadde asati .pe. Ghānasmiṁ asati gandhe asati ....
 Jivhāya asati rase asati .... Kāyasmiṁ asati phoṭṭhabbe asati ....
 Manasmiṁ asati dhamme asati manoviññāṇe asati phassapaññattiṁ
 paññāpessatīti netaṁ ṭhānaṁ vijjati phassapaññattiyā asati
 vedanāpaññattiṁ paññāpessatīti netaṁ ṭhānaṁ vijjati vedanāpaññattiyā
 asati saññāpaññattiṁ paññāpessatīti netaṁ ṭhānaṁ
 vijjati saññāpaññattiyā asati vitakkapaññattiṁ paññāpessatīti
 netaṁ ṭhānaṁ vijjati vitakkapaññattiyā asati papañcasaññāsaṅkhāsamudācaraṇapaññattiṁ
 paññāpessatīti netaṁ ṭhānaṁ vijjati. Yaṁ
 kho no āvuso bhagavā saṅkhittena < PTS. M I , 113 >uddesaṁ uddisitvā vitthārena
 atthaṁ avibhajitvā uṭṭhāyāsanā vihāraṁ paviṭṭho yatonidānaṁ bhikkhu
 purisaṁ papañcasaññāsaṅkhā samudācaranti ettha ce natthi abhinanditabbaṁ
 .pe. Etthete pāpakā akusalā dhammā aparisesā
 nirujjhantīti imassa kho ahaṁ āvuso bhagavatā saṅkhittena
 uddesassa uddiṭṭhassa vitthārena atthaṁ avibhattassa evaṁ vitthārena
 atthaṁ ājānāmi. Ākaṅkhamānā ca pana tumhe āyasmanto
 bhagavantaṁyeva upasaṅkamitvā etamatthaṁ paṭipuccheyyātha yathā no
 bhagavā byākaroti tathā naṁ dhāreyyāthāti.
      [249] Atha kho te bhikkhū āyasmato mahākaccānassa bhāsitaṁ
 abhinanditvā anumoditvā uṭṭhāyāsanā yena bhagavā tenupasaṅkamiṁsu
-------------------------------------------------
[page 229]
 Upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ
 nisinnā kho te bhikkhū bhagavantaṁ etadavocuṁ yaṁ 1- kho no bhante
 bhagavā saṅkhittena uddesaṁ uddisitvā vitthārena atthaṁ avibhajitvā
 uṭṭhāyāsanā vihāraṁ paviṭṭho yatonidānaṁ bhikkhu purisaṁ papañca
 saññāsaṅkhā samudācaranti ettha ce natthi abhinanditabbaṁ .pe.
 Etthete pāpakā akusalā dhammā aparisesā nirujjhantīti. Tesaṁ
 no bhante amhākaṁ acirapakkantassa bhagavato etadahosi idaṁ kho
 no āvuso bhagavā saṅkhittena uddesaṁ uddisitvā vitthārena atthaṁ
 avibhajitvā uṭṭhāyāsanā vihāraṁ paviṭṭho yatonidānaṁ bhikkhu purisaṁ
 papañcasaññāsaṅkhā samudācaranti ettha ce natthi abhinanditabbaṁ
 abhivaditabbaṁ ajjhositabbaṁ esevanto rāgānusayānaṁ esevanto
 paṭighānusayānaṁ esevanto diṭṭhānusayānaṁ esevanto vicikicchānusayānaṁ
 esevanto mānānusayānaṁ esevanto bhavarāgānusayānaṁ esevanto
 avijjānusayānaṁ esevanto daṇḍādānasatthādānakalahaviggahavivādatuvaṁtuva-
 pesuññamusāvādānaṁ etthete pāpakā akusalā
 dhammā aparisesā nirujjhantīti ko nu kho imassa bhagavatā
 saṅkhittena uddesassa uddiṭṭhassa vitthārena atthaṁ avibhattassa
 vitthārena atthaṁ vibhajeyyāti. Tesaṁ no bhante amhākaṁ
 etadahosi ayaṁ kho āyasmā mahākaccāno satthu ceva saṁvaṇṇito
 sambhāvito ca viññūnaṁ sabrahmacārīnaṁ pahoti cāyasmā

  *  *  *  *  *  *
  Footnote:1 Yu. idaṁ kho noti.
-------------------------------------------------
[page 230]
 Mahākaccāno imassa bhagavatā saṅkhittena uddesassa uddiṭṭhassa
 vitthārena atthaṁ avibhattassa vitthārena atthaṁ vibhajituṁ yannūna
 mayaṁ yenāyasmā mahākaccāno tenupasaṅkameyyāma upasaṅkamitvā
 āyasmantaṁ mahākaccānaṁ etamatthaṁ paṭipuccheyyāmāti. Atha kho
 mayaṁ bhante yenāyasmā mahākaccāno tenupasaṅkamimha upasaṅkamitvā
 āyasmantaṁ < PTS. M I , 114 >mahākaccānaṁ etamatthaṁ paṭipucchimha. Tesaṁ no bhante
 āyasmatā mahākaccānena imehi ākārehi imehi padehi imehi
 byañjanehi attho vibhattoti. Paṇḍito bhikkhave mahākaccāno
 mahāpañño bhikkhave mahākaccāno mañcepi tumhe bhikkhave
 etamatthaṁ paṭipuccheyyātha ahampi taṁ evamevaṁ 1- byākareyyaṁ yathā
 taṁ mahākaccānena byākataṁ eso ceva etassa attho evañca
 naṁ dhārethāti.
      [250] Evaṁ vutte āyasmā ānando bhagavantaṁ etadavoca
 seyyathāpi bhante puriso jighacchādubbalyapareto madhupiṇḍikaṁ adhigaccheyya
 so yato yato sāyeyya labhetheva sāduṁ rasaṁ asecanakaṁ
 evameva kho bhante cetaso bhikkhu dabbajātiko yato yato imassa
 dhammapariyāyassa paññāya atthaṁ upaparikkheyya labhetha ceva attamanataṁ
 labhetha ca cetaso pasādaṁ ko nāmāyaṁ bhante dhammapariyāyoti.
 Tasmātiha tvaṁ ānanda imaṁ dhammapariyāyaṁ madhupiṇḍikapariyāyotveva
 naṁ dhārehīti.

  *  *  *  *  *  *
  Footnote:1 Po. evameva.
-------------------------------------------------
[page 231]
      Idamavoca bhagavā attamano āyasmā ānando bhagavato
 bhāsitaṁ abhinandīti.
                  Madhupiṇḍikasuttaṁ niṭṭhitaṁ aṭṭhamaṁ.
                       ----------
-------------------------------------------------
[page 232]
                      Dvedhāvitakkasuttaṁ
      [251] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
      [252] Bhagavā etadavoca pubbeva me bhikkhave sambodhā
 anabhisambuddhassa bodhisattasseva sato etadahosi yannūnāhaṁ dvedhā 1-
 katvā dvedhā katvā vitakke vihareyyanti so kho ahaṁ bhikkhave
 yo cāyaṁ kāmavitakko yo ca byāpādavitakko yo ca vihiṁsāvitakko
 imaṁ ekaṁ bhāgamakāsiṁ yo cāyaṁ nekkhammavitakko yo ca abyāpādavitakko
 yo ca avihiṁsāvitakko imaṁ dutiyaṁ bhāgamakāsiṁ. Tassa
 mayhaṁ bhikkhave evaṁ appamattassa ātāpino pahitattassa viharato
 uppajjati kāmavitakko so evaṁ pajānāmi uppanno kho
 me ayaṁ kāmavitakko so ca kho attabyābādhāyapi saṁvattati
 parabyābādhāyapi saṁvattati ubhayabyābādhāyapi saṁvattati paññānirodhiko
 vighātapakkhiko anibbānasaṁvattaniko attabyābādhāya saṁvattatītipi
 me bhikkhave paṭisañcikkhato abbhatthaṁ gacchati parabyābādhāya
 saṁvattatītipi me bhikkhave paṭisañcikkhato abbhatthaṁ gacchati ubhayabyābādhāya
 saṁvattatītipi me bhikkhave paṭisañcikkhato abbhatthaṁ

  *  *  *  *  *  *
  Footnote:1 Sī. Yu. dvidhāti pāṭho dissati.
-------------------------------------------------
[page 233]
 Gacchati paññānirodhiko vighātapakkhiko anibbānasaṁvattanikotipi
 me bhikkhave paṭisañcikkhato abbhatthaṁ gacchati. So kho ahaṁ
 bhikkhave uppannuppannaṁ kāmavitakkaṁ pajjahameva vinodanameva 1- byantameva
 naṁ akāsiṁ. Tassa mayhaṁ bhikkhave evaṁ appamattassa ātāpino
 pahitattassa viharato uppajjati byāpādavitakko .pe. Uppajjati
 vihiṁsāvitakko so evaṁ pajānāmi uppanno kho me ayaṁ
 vihiṁsāvitakko so ca kho attabyābādhāyapi saṁvattati parabyābādhāyapi
 saṁvattati ubhayabyābādhāyapi saṁvattati paññānirodhiko
 vighātapakkhiko anibbānasaṁvattaniko attabyābādhāya saṁvattatītipi
 me bhikkhave paṭisañcikkhato abbhatthaṁ gacchati parabyābādhāya
 saṁvattatītipi me bhikkhave paṭisañcikkhato abbhatthaṁ gacchati ubhayabyābādhāya
 saṁvattatītipi me bhikkhave paṭisañcikkhato abbhatthaṁ gacchati
 paññānirodhiko vighātapakkhiko anibbānasaṁvattanikotipi me bhikkhave
 paṭisañcikkhato abbhatthaṁ gacchati. So kho ahaṁ bhikkhave uppannuppannaṁ
 vihiṁsāvitakkaṁ pajjahameva vinodanameva byantameva naṁ akāsiṁ.
 Yaññadeva bhikkhave bhikkhu bahulamanuvitakketi anuvicāreti tathā tathā
 nati hoti cetaso. Kāmavitakkaṁ ce bhikkhave bhikkhu bahulamanuvitakketi
 anuvicāreti pahāsi nekkhammavitakkaṁ kāmavitakkaṁ bahulamakāsi tassa

  *  *  *  *  *  *
  Footnote:1 Sī. Yu. pajjahāmeva vinodemeva iti ime pāṭhā dissanti. pajjahimeva
 vinodanimevāti amhākaṁ ruci.
-------------------------------------------------
[page 234]
 Taṁ kāmavitakkāya cittaṁ namati. Byāpādavitakkaṁ ce bhikkhave
 bhikkhu .... Vihiṁsāvitakkaṁ ce bhikkhave bhikkhu bahulamanuvitakketi anuvicāreti
 pahāsi avihiṁsāvitakkaṁ vihiṁsāvitakkaṁ bahulamakāsi tassa taṁ
 vihiṁsāvitakkāya cittaṁ namati. Seyyathāpi bhikkhave vassānaṁ pacchime
 māse saradasamaye kiṭṭhasambādhe gopālako gāvo rakkheyya so [1]-
 gāvo tato tato daṇḍena ākoṭṭeyya paṭikoṭṭeyya sanniruddheyya
 sannivāreyya. Taṁ kissa hetu. Passati hi so bhikkhave gopālako
 tatonidānaṁ vadhaṁ vā bandhaṁ vā jāniṁ vā garahaṁ vā evameva kho
 ahaṁ bhikkhave addasaṁ akusalānaṁ dhammānaṁ ādīnavaṁ okāraṁ saṅkilesaṁ
 kusalānaṁ dhammānaṁ nekkhamme ānisaṁsaṁ vodānapakkhaṁ < PTS. M I , 116 >tassa mayhaṁ
 bhikkhave evaṁ appamattassa ātāpino pahitattassa viharato uppajjati
 nekkhammavitakko so evaṁ pajānāmi uppanno kho me ayaṁ
 nekkhammavitakko so ca kho neva attabyābādhāya saṁvattati na
 parabyābādhāya saṁvattati na ubhayabyābādhāya saṁvattati paññāvuḍḍhiko
 avighātapakkhiko nibbānasaṁvattaniko rattiñcepi naṁ bhikkhave
 anuvitakkeyyaṁ anuvicāreyyaṁ neva tatonidānaṁ bhayaṁ samanupassāmi.
 Divasañcepi naṁ bhikkhave anuvitakkeyyaṁ anuvicāreyyaṁ neva tatonidānaṁ
 bhayaṁ samanupassāmi. Rattindivañcepi naṁ bhikkhave anuvitakkeyyaṁ
 anuvicāreyyaṁ neva tatonidānaṁ bhayaṁ samanupassāmi. Apica kho me
 aticiraṁ anuvitakkayato anuvicārayato kāyo kilameyya kāye kilante

  *  *  *  *  *  *
  Footnote:1 Ma. Yu. tā.
-------------------------------------------------
[page 235]
 Cittaṁ ohaññeyya 1- ohate citte ārā cittaṁ samādhimhāti so
 kho ahaṁ bhikkhave ajjhattameva cittaṁ saṇṭhapemi sannisīdemi 2- ekodiṁ
 karomi samādahāmi taṁ kissa hetu mā me cittaṁ ugghāṭīti 3-.
 Tassa mayhaṁ bhikkhave evaṁ appamattassa ātāpino pahitattassa
 viharato uppajjati abyāpādavitakko .pe. Uppajjati avihiṁsāvitakko
 so evaṁ pajānāmi uppanno kho me ayaṁ avihiṁsāvitakko
 so ca kho neva attabyābādhāya saṁvattati na parabyābādhāya
 saṁvattati na ubhayabyābādhāya saṁvattati paññāvuḍḍhiko avighātapakkhiko
 nibbānasaṁvattaniko rattiñcepi naṁ bhikkhave anuvitakkeyyaṁ anuvicāreyyaṁ
 neva tatonidānaṁ bhayaṁ samanupassāmi. Divasañcepi naṁ bhikkhave anuvitakkeyyaṁ
 anuvicāreyyaṁ neva tatonidānaṁ bhayaṁ samanupassāmi.
 Rattindivañcepi naṁ bhikkhave anuvitakkeyyaṁ anuvicāreyyaṁ neva tatonidānaṁ
 bhayaṁ samanupassāmi. Apica kho me aticiraṁ anuvitakkayato anuvicārayato
 kāyo kilameyya kāye kilante cittaṁ ohaññeyya ohate
 citte ārā cittaṁ samādhimhāti so kho ahaṁ bhikkhave ajjhattameva
 cittaṁ saṇṭhapemi sannisīdemi ekodiṁ karomi samādahāmi taṁ kissa
 hetu mā me cittaṁ ugghāṭīti. Yaññadeva bhikkhave bhikkhu
 bahulamanuvitakketi anuvicāreti tathā tathā nati hoti cetaso.
 Nekkhammavitakkaṁ ce bhikkhave bhikkhu bahulamanuvitakketi anuvicāreti

  *  *  *  *  *  *
  Footnote:1 Sī. Yu. ūhaññeyya. 2 Ma. Yu. sannisādemi. 3 Sī. Yu. ūhanīti.
-------------------------------------------------
[page 236]
 Pahāsi kāmavitakkaṁ nekkhammavitakkaṁ bahulamakāsi tassa taṁ nekkhammavitakkāya
 cittaṁ namati. Abyāpādavitakkaṁ ce bhikkhave bhikkhu ....
 Avihiṁsāvitakkaṁ ce bhikkhave bhikkhu bahulamanuvitakketi anuvicāreti pahāsi
 vihiṁsāvitakkaṁ avihiṁsāvitakkaṁ bahulamakāsi tassa taṁ avihiṁsāvitakkāya
 cittaṁ namati. Seyyathāpi bhikkhave gimhānaṁ pacchime māse sabbapassesu
 gāmantasambhavesu gopālako gāvo rakkheyya < PTS. M I , 117 >tassa rukkhamūlagatassa
 vā abbhokāsagatassa vā satikaraṇīyameva hoti etā gāvoti
 evameva kho bhikkhave satikaraṇīyameva ahosi ete dhammāti.
      [253] Āraddhaṁ kho pana me bhikkhave viriyaṁ ahosi asallīnaṁ
 upaṭṭhitā sati appammuṭṭhā passaddho kāyo asāraddho samāhitaṁ
 cittaṁ ekaggaṁ so kho ahaṁ bhikkhave vivicceva kāmehi vivicca
 akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ
 upasampajja vihāsiṁ. Vitakkavicārānaṁ vūpasamā ajjhattaṁ sampasādanaṁ
 cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ
 jhānaṁ .pe. Tatiyaṁ jhānaṁ .... Catutthaṁ jhānaṁ upasampajja vihāsiṁ.
 So evaṁ samāhite citte parisuddhe pariyodāte anaṅgaṇe
 vigatupakkilese mudubhūte kammaniye ṭhite āneñjappatte
 pubbenivāsānussatiñāṇāya cittaṁ abhininnāmesiṁ so anekavihitaṁ pubbenivāsaṁ
 anussarāmi seyyathīdaṁ ekampi jātiṁ dvepi jātiyo .pe.
 Iti sākāraṁ sauddesaṁ anekavihitaṁ pubbenivāsaṁ anussarāmi. Ayaṁ
-------------------------------------------------
[page 237]
 Kho me bhikkhave rattiyā paṭhame yāme paṭhamā vijjā adhigatā
 avijjā vihatā vijjā uppannā tamo vihato āloko uppanno
 yathātaṁ appamattassa ātāpino pahitattassa viharato. So
 evaṁ samāhite citte parisuddhe pariyodāte anaṅgaṇe vigatupakkilese
 mudubhūte kammaniye ṭhite āneñjappatte sattānaṁ cutūpapātañāṇāya
 cittaṁ abhininnāmesiṁ so dibbena cakkhunā visuddhena atikkantamānusakena
 satte passāmi cavamāne upapajjamāne .pe. Ime
 vata bhonto sattā kāyaduccaritena samannāgatā .pe. Iti dibbena
 cakkhunā visuddhena atikkantamānusakena satte passāmi cavamāne
 upapajjamāne hīne paṇīte suvaṇṇe dubbaṇṇe sugate duggate
 yathākammūpage satte pajānāmi. Ayaṁ kho me bhikkhave rattiyā
 majjhime yāme dutiyā vijjā adhigatā avijjā vihatā vijjā
 uppannā tamo vihato āloko uppanno yathātaṁ appamattassa
 ātāpino pahitattassa viharato. So evaṁ samāhite citte
 parisuddhe pariyodāte anaṅgaṇe vigatupakkilese mudubhūte kammaniye
 ṭhite āneñjappatte āsavānaṁ khayañāṇāya cittaṁ abhininnāmesiṁ
 so idaṁ dukkhanti yathābhūtaṁ abbhaññāsiṁ ayaṁ dukkhasamudayoti
 yathābhūtaṁ abbhaññāsiṁ ayaṁ dukkhanirodhoti yathābhūtaṁ abbhaññāsiṁ ayaṁ
 dukkhanirodhagāminī paṭipadāti yathābhūtaṁ abbhaññāsiṁ ime āsavāti
 yathābhūtaṁ abbhaññāsiṁ ayaṁ āsavasamudayoti yathābhūtaṁ abbhaññāsiṁ
-------------------------------------------------
[page 238]
 Ayaṁ āsavanirodhoti yathābhūtaṁ abbhaññāsiṁ ayaṁ āsavanirodhagāminī
 paṭipadāti yathābhūtaṁ abbhaññāsiṁ tassa me evaṁ jānato evaṁ
 passato kāmāsavāpi cittaṁ vimuccittha bhavāsavāpi cittaṁ vimuccittha
 avijjāsavāpi cittaṁ vimuccittha vimuttasmiṁ vimuttamiti ñāṇaṁ
 ahosi khīṇā jāti vusitaṁ brahmacariyaṁ kataṁ karaṇīyaṁ nāparaṁ
 itthattāyāti abbhaññāsiṁ. Ayaṁ kho me bhikkhave rattiyā
 pacchime yāme tatiyā vijjā adhigatā avijjā vihatā vijjā
 uppannā tamo vihato āloko uppanno yathātaṁ appamattassa
 ātāpino pahitattassa viharato.
      [254] Seyyathāpi bhikkhave araññe pavane mahantaṁ ninnaṁ
 pallalaṁ tamenaṁ mahā migasaṅgho upanissāya vihareyya tassa
 kocideva puriso uppajjeyya anatthakāmo ahitakāmo ayogakkhemakāmo
 so yvāssa maggo khemo sovatthiko pītigamanīyo taṁ
 maggaṁ pidaheyya vivareyya kummaggaṁ odaheyya okacaraṁ ṭhapeyya
 okacārikaṁ evañhi so bhikkhave mahā migasaṅgho aparena samayena
 anayabyasanaṁ tanuttaṁ āpajjeyya. Tasseva kho pana bhikkhave mahato
 migasaṅghassa kocideva puriso uppajjeyya atthakāmo hitakāmo
 yogakkhemakāmo so yvāssa maggo khemo sovatthiko pītigamanīyo
 taṁ maggaṁ vivareyya pidaheyya kummaggaṁ ohaneyya okacaraṁ
 nāseyya okacārikaṁ evañhi so bhikkhave mahā migasaṅgho aparena

  *  *  *  *  *  *
  Footnote:1 Po. anatthaṁ.
-------------------------------------------------
[page 239]
 Samayena vuḍḍhiṁ virūḷhiṁ vepullaṁ āpajjeyya. Upamā kho me
 ayaṁ bhikkhave katā atthassa viññāpanāya. < PTS. M I , 118 >Ayañcevettha attho
 mahantaṁ ninnaṁ pallalanti kho bhikkhave kāmānametaṁ adhivacanaṁ.
 Mahā migasaṅghoti kho bhikkhave sattānametaṁ adhivacanaṁ. Puriso
 anatthakāmo ahitakāmo ayogakkhemakāmoti kho bhikkhave mārassetaṁ
 pāpimato adhivacanaṁ. Kummaggoti kho bhikkhave aṭṭhaṅgikassetaṁ
 micchāmaggassa adhivacanaṁ seyyathīdaṁ micchādiṭṭhiyā micchāsaṅkappassa
 micchāvācāya micchākammantassa micchāājīvassa micchāvāyāmassa
 micchāsatiyā micchāsamādhissa. Okacaroti kho bhikkhave nandirāgassetaṁ
 adhivacanaṁ. Okacārikāti kho bhikkhave avijjāyetaṁ adhivacanaṁ. Puriso
 atthakāmo hitakāmo yogakkhemakāmoti kho bhikkhave tathāgatassetaṁ
 adhivacanaṁ arahato sammāsambuddhassa. Maggo 1- khemo sovatthiko
 pītigamanīyoti kho bhikkhave ariyassetaṁ aṭṭhaṅgikassa maggassa adhivacanaṁ
 seyyathīdaṁ sammādiṭṭhiyā sammāsaṅkappassa sammāvācāya sammākammantassa
 sammāājīvassa sammāvāyāmassa sammāsatiyā sammāsamādhissa.
      [255] Iti kho bhikkhave vivaṭo mayā khemo maggo sovatthiko
 pītigamanīyo pihito kummaggo ohato okacaro nāsitā
 okacārikā. Yaṁ bhikkhave satthārā karaṇīyaṁ sāvakānaṁ hitesinā
 anukampakena anukampaṁ upādāya kataṁ vo taṁ mayā. Etāni

  *  *  *  *  *  *
  Footnote:1 Ma. Yu. khemo maggo.
-------------------------------------------------
[page 240]
 Bhikkhave rukkhamūlāni etāni suññāgārāni jhāyatha bhikkhave mā
 pamādattha mā pacchā vippaṭisārino ahuvattha. Ayaṁ vo amhākaṁ
 anusāsanīti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                 Dvedhāvitakkasuttaṁ niṭṭhitaṁ navamaṁ.
                       ----------
-------------------------------------------------
[page 241]
                      Vitakkasaṇṭhānasuttaṁ
      [256] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti < PTS. M I , 119 >te bhikkhū bhagavato paccassosuṁ.
      [257] Bhagavā etadavoca adhicittamanuyuttena bhikkhave bhikkhunā
 pañca nimittāni kālena kālaṁ manasikātabbāni. Katamāni pañca.
 Idha bhikkhave bhikkhuno yaṁ nimittaṁ āgamma yaṁ nimittaṁ manasikaroto
 uppajjanti pāpakā akusalā vitakkā chandūpasañhitāpi dosūpasañhitāpi
 mohūpasañhitāpi tena bhikkhave bhikkhunā tamhā
 nimittā aññaṁ nimittaṁ manasikātabbaṁ kusalūpasañhitaṁ tassa tamhā
 nimittā aññaṁ nimittaṁ manasikaroto kusalūpasañhitaṁ ye pāpakā
 akusalā vitakkā chandūpasañhitāpi dosūpasañhitāpi mohūpasañhitāpi
 te pahīyanti te abbhatthaṁ gacchanti tesaṁ pahānā ajjhattameva
 cittaṁ santiṭṭhati sannisīdati ekodibhoti 1- samādhiyati. Seyyathāpi bhikkhave
 dakkho phalagaṇḍo vā phalagaṇḍantevāsī vā sukhumāya āṇiyā
 oḷārikaṁ āṇiṁ abhinīhaneyya abhinīhareyya abhinivatteyya evameva
 kho bhikkhave bhikkhuno yaṁ nimittaṁ āgamma yaṁ nimittaṁ manasikaroto
 uppajjanti pāpakā akusalā vitakkā chandūpasañhitāpi

  *  *  *  *  *  *
  Footnote:1 Sī. Ma. Yu. ekodi hoti.
-------------------------------------------------
[page 242]
 Dosūpasañhitāpi mohūpasañhitāpi tena bhikkhave bhikkhunā tamhā nimittā
 aññaṁ nimittaṁ manasikātabbaṁ kusalūpasañhitaṁ tassa tamhā nimittā
 aññaṁ nimittaṁ manasikaroto kusalūpasañhitaṁ ye pāpakā akusalā
 vitakkā chandūpasañhitāpi dosūpasañhitāpi mohūpasañhitāpi te
 pahīyanti te abbhatthaṁ gacchanti tesaṁ pahānā ajjhattameva cittaṁ
 santiṭṭhati sannisīdati ekodibhoti samādhiyati.
      [258] Tassa ce bhikkhave bhikkhuno tamhā nimittā aññaṁ
 nimittaṁ manasikaroto kusalūpasañhitaṁ uppajjanteva pāpakā akusalā
 vitakkā chandūpasañhitāpi dosūpasañhitāpi mohūpasañhitāpi tena
 bhikkhave bhikkhunā tesaṁ vitakkānaṁ ādīnavo upaparikkhitabbo itipime
 vitakkā akusalā itipime vitakkā sāvajjā itipime vitakkā
 dukkhavipākāti. Tassa tesaṁ vitakkānaṁ ādīnavaṁ upaparikkhato
 ye pāpakā akusalā vitakkā chandūpasañhitāpi dosūpasañhitāpi
 mohūpasañhitāpi te pahīyanti te abbhatthaṁ gacchanti tesaṁ
 pahānā ajjhattameva cittaṁ santiṭṭhati sannisīdati ekodibhoti
 samādhiyati. Seyyathāpi bhikkhave itthī vā puriso vā daharo
 yuvā maṇḍanakajātiko ahikuṇapena vā kukkurakuṇapena vā manussakuṇapena
 vā kaṇṭhe ālaggena 1- aṭṭiyeyya harāyeyya jiguccheyya
 evameva kho bhikkhave tassa ce bhikkhuno tamhā 2- nimittā aññaṁ

  *  *  *  *  *  *
  Footnote:1 Sī. Ma. Yu. āsattena. 2 Ma. tamhāpiṁti dissati.
-------------------------------------------------
[page 243]
 Nimittaṁ manasikaroto kusalūpasañhitaṁ uppajjanteva pāpakā akusalā
 vitakkā chandūpasañhitāpi dosūpasañhitāpi mohūpasañhitāpi tena
 bhikkhave bhikkhunā tesaṁ vitakkānaṁ ādīnavo upaparikkhitabbo itipime
 vitakkā akusalā itipime vitakkā sāvajjā itipime vitakkā
 dukkhavipākāti. Tassa tesaṁ vitakkānaṁ ādīnavaṁ upaparikkhato ye
 pāpakā akusalā vitakkā chandūpasañhitāpi dosūpasañhitāpi mohūpasañhitāpi
 te pahīyanti te abbhatthaṁ gacchanti tesaṁ pahānā
 ajjhattameva cittaṁ santiṭṭhati sannisīdati ekodibhoti samādhiyati.
      [259] Tassa ce bhikkhave bhikkhuno tesaṁ 1- vitakkānaṁ ādīnavaṁ
 upaparikkhato uppajjanteva pāpakā akusalā vitakkā chandūpasañhitāpi
 dosūpasañhitāpi mohūpasañhitāpi tena bhikkhave bhikkhunā
 tesaṁ vitakkānaṁ asati amanasikāro āpajjitabbo tassa tesaṁ
 vitakkānaṁ asati amanasikāraṁ āpajjato ye pāpakā akusalā vitakkā
 chandūpasañhitāpi dosūpasañhitāpi mohūpasañhitāpi te pahīyanti
 te abbhatthaṁ gacchanti tesaṁ pahānā ajjhattameva cittaṁ santiṭṭhati
 sannisīdati ekodibhoti samādhiyati. Seyyathāpi bhikkhave cakkhumā
 puriso āpāthagatānaṁ rūpānaṁ adassanakāmo assa so nimmileyya
 vā aññena vā apalokeyya evameva kho bhikkhave tassa ce
 bhikkhuno tesaṁ vitakkānaṁ ādīnavaṁ upaparikkhato uppajjanteva pāpakā
 akusalā vitakkā chandūpasañhitāpi .pe. Ekodibhoti samādhiyati.

  *  *  *  *  *  *
  Footnote:1 Ma. Yu. tesampīti dissati.
-------------------------------------------------
[page 244]
      [260] Tassa ce bhikkhave bhikkhuno tesaṁ vitakkānaṁ asatiamanasikāraṁ
 āpajjato uppajjanteva pāpakā akusalā vitakkā
 chandūpasañhitāpi dosūpasañhitāpi mohūpasañhitāpi tena bhikkhave
 bhikkhunā tesaṁ vitakkānaṁ vitakkasaṅkhārasaṇṭhānaṁ manasikātabbaṁ tassa
 tesaṁ vitakkānaṁ vitakkasaṅkhārasaṇṭhānaṁ manasikaroto ye pāpakā
 akusalā vitakkā chandūpasañhitāpi dosūpasañhitāpi mohūpasañhitāpi
 te pahīyanti te abbhatthaṁ gacchanti tesaṁ pahānā ajjhattameva
 cittaṁ santiṭṭhati sannisīdati ekodibhoti samādhiyati. Seyyathāpi
 bhikkhave puriso sīghaṁ gaccheyya tassa evamassa kinnukho ahaṁ
 sīghaṁ gacchāmi yannūnāhaṁ saṇikaṁ gaccheyyanti so saṇikaṁ gaccheyya.
 Tassa evamassa kinnukho ahaṁ saṇikaṁ gacchāmi yannūnāhaṁ tiṭṭheyyanti
 so tiṭṭheyya. Tassa evamassa kinnukho ahaṁ ṭhito yannūnāhaṁ
 nisīdeyyanti so nisīdeyya. Tassa evamassa kinnukho ahaṁ
 nisinno yannūnāhaṁ nipajjeyyanti so nipajjeyya. Evañhi so
 bhikkhave puriso oḷārikaṁ oḷārikaṁ iriyāpathaṁ abhinissajjetvā 1- sukhumaṁ
 sukhumaṁ iriyāpathaṁ kappeyya evameva kho bhikkhave tassa ce bhikkhuno
 tesaṁpi vitakkānaṁ vitakkasaṅkhārasaṇṭhānaṁ manasikaroto uppajjanteva
 pāpakā akusalā vitakkā chandūpasañhitāpi .pe. Ekodibhoti
 samādhiyati.

  *  *  *  *  *  *
  Footnote:1 Sī. Ma. Yu. abhinivajjetvā.
-------------------------------------------------
[page 245]
      [261] Tassa ce bhikkhave bhikkhuno tesaṁpi vitakkānaṁ
 vitakkasaṅkhārasaṇṭhānaṁ manasikaroto uppajjanteva pāpakā akusalā vitakkā
 chandūpasañhitāpi dosūpasañhitāpi mohūpasañhitāpi tena bhikkhave
 bhikkhunā dantebhi dantamādhāya jivhāya tāluṁ āhacca cetasā cittaṁ
 abhiniggaṇhitabbaṁ abhinippīḷetabbaṁ abhisantāpetabbaṁ < PTS. M I , 121 >tassa dantebhi
 dantamādhāya jivhāya tāluṁ āhacca cetasā cittaṁ abhiniggaṇhato
 abhinippīḷayato abhisantāpayato ye pāpakā akusalā vitakkā
 chandūpasañhitāpi dosūpasañhitāpi mohūpasañhitāpi te pahīyanti
 te abbhatthaṁ gacchanti tesaṁ pahānā ajjhattameva cittaṁ santiṭṭhati
 sannisīdati ekodibhoti samādhiyati. Seyyathāpi bhikkhave balavā
 puriso dubbalataraṁ purisaṁ sīse vā gale vā khandhe vā gahetvā 1-
 abhiniggaṇheyya abhinippīḷeyya abhisantāpeyya evameva kho bhikkhave
 tassa ce bhikkhuno tesaṁ vitakkānaṁ vitakkasaṅkhārasaṇṭhānaṁ manasikaroto
 uppajjanteva pāpakā akusalā vitakkā chandūpasañhitāpi
 dosūpasañhitāpi mohūpasañhitāpi tena bhikkhave bhikkhunā dantebhi
 dantamādhāya jivhāya tāluṁ āhacca cetasā cittaṁ abhiniggaṇhitabbaṁ
 abhinippīḷetabbaṁ abhisantāpetabbaṁ tassa dantebhi dantamādhāya
 jivhāya tāluṁ āhacca cetasā cittaṁ abhiniggaṇhato abhinippīḷayato
 abhisantāpayato ye pāpakā akusalā vitakkā chandūpasañhitāpi

  *  *  *  *  *  *
  Footnote:1 Sī. Yu. sīse gahetvā khandhe gahetvāti ime pāṭhā paññāyanti.
-------------------------------------------------
[page 246]
 Dosūpasañhitāpi mohūpasañhitāpi te pahīyanti te abbhatthaṁ
 gacchanti tesaṁ pahānā ajjhattameva cittaṁ santiṭṭhati sannisīdati
 ekodibhoti samādhiyati.
      [262] Yato ca 1- kho bhikkhave bhikkhuno yaṁ nimittaṁ āgamma
 yaṁ nimittaṁ manasikaroto uppajjanti pāpakā akusalā vitakkā
 chandūpasañhitāpi dosūpasañhitāpi mohūpasañhitāpi tassa tamhā
 nimittā aññaṁ nimittaṁ manasikaroto kusalūpasañhitaṁ ye pāpakā
 akusalā vitakkā chandūpasañhitāpi dosūpasañhitāpi mohūpasañhitāpi
 te pahīyanti te abbhatthaṁ gacchanti tesaṁ pahānā ajjhattameva
 cittaṁ santiṭṭhati sannisīdati ekodibhoti samādhiyati. Tesaṁ vitakkānaṁ
 ādīnavaṁ upaparikkhato ye pāpakā akusalā vitakkā chandūpasañhitāpi
 dosūpasañhitāpi mohūpasañhitāpi te pahīyanti te abbhatthaṁ
 gacchanti tesaṁ pahānā ajjhattameva cittaṁ santiṭṭhati sannisīdati
 ekodibhoti samādhiyati. Tesaṁ vitakkānaṁ asati amanasikāraṁ āpajjato
 ye pāpakā akusalā vitakkā chandūpasañhitāpi dosūpasañhitāpi
 mohūpasañhitāpi te pahīyanti te abbhatthaṁ gacchanti tesaṁ
 pahānā ajjhattameva cittaṁ santiṭṭhati sannisīdati ekodibhoti
 samādhiyati. Tesaṁ vitakkānaṁ vitakkasaṅkhārasaṇṭhānaṁ manasikaroto
 ye pāpakā akusalā vitakkā chandūpasañhitāpi dosūpasañhitāpi

  *  *  *  *  *  *
  Footnote:1 Sī. Yu. casaddo na dissati.
-------------------------------------------------
[page 247]
 Mohūpasañhitāpi te pahīyanti te abbhatthaṁ gacchanti tesaṁ pahānā
 ajjhattameva cittaṁ santiṭṭhati sannisīdati ekodibhoti samādhiyati.
 Dantebhi dantamādhāya jivhāya tāluṁ āhacca cetasā cittaṁ
 abhiniggaṇhato abhinippīḷayato abhisantāpayato ye pāpakā akusalā
 vitakkā chandūpasañhitāpi dosūpasañhitāpi mohūpasañhitāpi te
 pahīyanti te abbhatthaṁ gacchanti tesaṁ pahānā ajjhattameva
 cittaṁ santiṭṭhati sannisīdati ekodibhoti < PTS. M I , 122 >samādhiyati. Ayaṁ vuccati
 bhikkhave bhikkhu vasī vitakkapariyāyapathesu yaṁ vitakkaṁ ākaṅkhissati
 taṁ vitakkaṁ vitakkessati yaṁ vitakkaṁ nākaṅkhissati na taṁ vitakkaṁ
 vitakkessati acchecchi taṇhaṁ vivattayi 1- saññojanaṁ sammā
 mānābhisamayā antamakāsi dukkhassāti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
               Vitakkasaṇṭhānasuttaṁ niṭṭhitaṁ dasamaṁ.
                  Sīhanādavaggo dutiyo.
                       Tassudānaṁ
     cūḷasīhanādalomahaṁsavaro mahā cūḷadukkhakkhandhānumānikasuttaṁ
     khīlapatthamadhupiṇḍikadvidhāvitakkaṁ pañcanimittakathā puna vaggo.
              -----------------------

  *  *  *  *  *  *
  Footnote:1 Sī. Yu. vāvattayi.
-------------------------------------------------
[page 248]
                      Opammavaggo
                       --------
                       kakacūpamasuttaṁ
      [263] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tena kho pana samayena āyasmā
 moliyaphagguno bhikkhunīhi saddhiṁ ativelaṁ saṁsaṭṭho viharati. Evaṁ
 saṁsaṭṭho āyasmā moliyaphagguno bhikkhunīhi saddhiṁ viharati. Sace
 koci bhikkhu āyasmato moliyaphaggunassa sammukhā tāsaṁ bhikkhunīnaṁ
 avaṇṇaṁ bhāsati tenāyasmā moliyaphagguno kupito anattamano
 adhikaraṇampi karoti. Sace pana koci bhikkhu tāsaṁ bhikkhunīnaṁ sammukhā
 āyasmato moliyaphaggunassa avaṇṇaṁ bhāsati tena tā bhikkhuniyo kupitā
 anattamanā adhikaraṇampi karonti. Evaṁ saṁsaṭṭho āyasmā moliyaphagguno
 bhikkhunīhi saddhiṁ viharati. Atha kho aññataro bhikkhu yena
 bhagavā tenupasaṅkami upasaṅkamitvā bhagavantaṁ abhivādetvā ekamantaṁ
 nisīdi. Ekamantaṁ nisinno kho so bhikkhu bhagavantaṁ etadavoca
 āyasmā bhante moliyaphagguno bhikkhunīhi saddhiṁ ativelaṁ saṁsaṭṭho
 viharati evaṁ saṁsaṭṭho bhante āyasmā moliyaphagguno bhikkhunīhi
 saddhiṁ viharati sace koci bhikkhu āyasmato moliyaphaggunassa sammukhā
 tāsaṁ bhikkhunīnaṁ avaṇṇaṁ bhāsati tenāyasmā moliyaphagguno kupito
-------------------------------------------------
[page 249]
 Anattamano adhikaraṇampi karoti sace pana koci bhikkhu tāsaṁ
 bhikkhunīnaṁ sammukhā āyasmato moliyaphaggunassa avaṇṇaṁ bhāsati
 tena tā bhikkhuniyo kupitā anattamanā adhikaraṇampi karonti evaṁ
 saṁsaṭṭho bhante āyasmā moliyaphagguno bhikkhunīhi saddhiṁ viharatīti.
      [264] Atha kho bhagavā aññataraṁ bhikkhuṁ āmantesi ehi
 tvaṁ bhikkhu mama vacanena moliyaphaggunaṁ bhikkhuṁ āmantehi satthā
 taṁ āvuso moliyaphagguna 1- āmantetīti. Evambhanteti kho so
 bhikkhu bhagavato paṭissutvā yenāyasmā moliyaphagguno tenupasaṅkami
 upasaṅkamitvā āyasmantaṁ moliyaphaggunaṁ etadavoca satthā taṁ
 āvuso moliyaphagguna āmantetīti. Evamāvusoti kho āyasmā
 moliyaphagguno tassa bhikkhuno paṭissutvā yena bhagavā tenupasaṅkami
 upasaṅkamitvā bhagavantaṁ abhivādetvā ekamantaṁ nisīdi. Ekamantaṁ
 nisinnaṁ kho āyasmantaṁ moliyaphaggunaṁ bhagavā etadavoca saccaṁ
 kira tvaṁ phagguna bhikkhunīhi saddhiṁ ativelaṁ saṁsaṭṭho viharasi evaṁ
 saṁsaṭṭho tvaṁ phagguna bhikkhunīhi saddhiṁ viharasi sace koci bhikkhu
 tuyhaṁ sammukhā tāsaṁ bhikkhunīnaṁ avaṇṇaṁ bhāsati tena tvaṁ kupito
 anattamano adhikaraṇampi karosi sace pana koci bhikkhu tāsaṁ bhikkhunīnaṁ
 sammukhā tuyhaṁ avaṇṇaṁ bhāsati tena tā bhikkhuniyo kupitā
 anattamanā adhikaraṇampi karonti evaṁ saṁsaṭṭho kira tvaṁ phagguna bhikkhunīhi
 saddhiṁ viharasīti. Evaṁ bhante 2-. Nanu tvaṁ phagguna kulaputto

  *  *  *  *  *  *
  Footnote:1 Ma. Yu. phaggunāti dissati. sabbattha īdisameva. 2 Po. Ma. itisaddo dissati.
-------------------------------------------------
[page 250]
 Saddhā agārasmā anagāriyaṁ pabbajitoti. Evaṁ bhante 1-. Na
 kho te etaṁ phagguna paṭirūpaṁ kulaputtassa saddhā agārasmā
 anagāriyaṁ pabbajitassa yaṁ tvaṁ bhikkhunīhi saddhiṁ ativelaṁ saṁsaṭṭho
 vihareyyāsi. Tasmātiha phagguna tava cepi koci sammukhā tāsaṁ
 bhikkhunīnaṁ avaṇṇaṁ bhāseyya tatrāpi tvaṁ phagguna ye gehasitā
 chandā ye gehasitā vitakkā te pajaheyyāsi tatrāpi phagguna
 evaṁ sikkhitabbaṁ na ceva me cittaṁ vipariṇataṁ bhavissati na ca
 pāpikaṁ vācaṁ nicchāressāmi hitānukampī ca viharissāmi mettacitto
 na dosantaroti evañhi te phagguna evaṁ 2- sikkhitabbaṁ. Tasmātiha
 phagguna tava cepi koci sammukhā tāsaṁ bhikkhunīnaṁ pāṇinā pahāraṁ dadeyya
 leḍḍunā pahāraṁ dadeyya daṇḍena pahāraṁ dadeyya satthena pahāraṁ
 dadeyya tatrāpi tvaṁ phagguna ye gehasitā chandā ye gehasitā
 vitakkā te pajaheyyāsi tatrāpi te phagguna evaṁ sikkhitabbaṁ
 na ceva me cittaṁ vipariṇataṁ bhavissati na ca pāpikaṁ vācaṁ nicchāressāmi
 hitānukampī ca viharissāmi mettacitto na dosantaroti evañhi
 te phagguna sikkhitabbaṁ. Tasmātiha phagguna tava cepi koci sammukhā
 avaṇṇaṁ bhāseyya tatrāpi tvaṁ phagguna ye gehasitā chandā ye
 gehasitā vitakkā te pajaheyyāsi tatrāpi te phagguna evaṁ
 sikkhitabbaṁ na ceva me cittaṁ vipariṇataṁ bhavissati na ca pāpikaṁ vācaṁ
 nicchāressāmi hitānukampī ca viharissāmi mettacitto na dosantaroti

  *  *  *  *  *  *
  Footnote:1 Po. Ma. itisaddo dissati. 2 Ma. Yu. ayaṁ pāṭho natthi.
-------------------------------------------------
[page 251]
 Evañhi te phagguna sikkhitabbaṁ. Tasmātiha phagguna tava cepi
 koci pāṇinā pahāraṁ dadeyya leḍḍunā pahāraṁ dadeyya daṇḍena
 pahāraṁ dadeyya satthena pahāraṁ < PTS. M I , 124 >dadeyya tatrāpi tvaṁ phagguna
 ye gehasitā chandā ye gehasitā vitakkā te pajaheyyāsi tatrāpi
 te phagguna evaṁ sikkhitabbaṁ na ceva me cittaṁ vipariṇataṁ bhavissati
 na ca pāpikaṁ vācaṁ nicchāressāmi hitānukampī ca viharissāmi
 mettacitto na dosantaroti evañhi te phagguna sikkhitabbanti.
      [265] Atha kho bhagavā bhikkhū āmantesi ārādhayiṁsu vata
 me bhikkhave bhikkhū ekaṁ samayaṁ cittaṁ. Idhāhaṁ bhikkhave bhikkhū
 āmantesiṁ ahaṁ kho bhikkhave ekāsanabhojanaṁ bhuñjāmi ekāsanabhojanaṁ
 kho ahaṁ bhikkhave bhuñjamāno appābādhatañca sañjānāmi
 appātaṅkatañca lahuṭṭhānañca balañca phāsuvihārañca. Etha
 tumhepi bhikkhave ekāsanabhojanaṁ bhuñjatha ekāsanabhojanaṁ kho bhikkhave
 tumhepi bhuñjamānā appābādhatañca sañjānissatha appātaṅkatañca
 lahuṭṭhānañca balañca phāsuvihārañcāti. Na me bhikkhave tesu
 bhikkhūsu anusāsanī karaṇīyā ahosi satuppādakaraṇīyameva bhikkhave
 tesu bhikkhūsu ahosi. Seyyathāpi bhikkhave subhūmiyaṁ cātummahāpathe
 ājaññaratho sudanto yutto assa ṭhito odhastapatodo tamenaṁ
 dakkho yoggācariyo assadammasārathi abhirūhitvā vāmena hatthena
 rasmiyo gahetvā dakkhiṇena hatthena patodaṁ gahetvā yenicchakaṁ
-------------------------------------------------
[page 252]
 Yadicchakaṁ sāreyyāpi paccāsāreyyāpi evameva kho bhikkhave na
 me tesu bhikkhūsu anusāsanī karaṇīyā ahosi satuppādakaraṇīyameva
 bhikkhave tesu bhikkhūsu ahosi. Tasmātiha bhikkhave tumhepi akusalaṁ
 pajahatha kusalesu dhammesu āyogaṁ karotha evañhi tumhepi imasmiṁ
 dhammavinaye vuḍḍhiṁ virūḷhiṁ vepullaṁ āpajjissatha. Seyyathāpi bhikkhave
 gāmassa vā nigamassa vā avidūre mahantaṁ sālavanaṁ tañcassa
 elaṇḍehi sañchannaṁ tassa kocideva puriso uppajjeyya atthakāmo
 hitakāmo yogakkhemakāmo so yā tā sālalaṭṭhiyo kuṭilā
 ojasāraṇiyo 1- tā tacchetvā 2- bahiddhā nīhareyya antovanaṁ suvisodhitaṁ
 visodheyya yā pana tā sālalaṭṭhiyo ujukā sujātā [3]- sammā
 parihareyya evañahi 4- taṁ bhikkhave sālavanaṁ aparena samayena vuḍḍhiṁ
 virūḷhiṁ vepullaṁ āpajjeyya evameva kho bhikkhave tumhepi akusalaṁ
 pajahatha kusalesu dhammesu āyogaṁ karotha < PTS. M I , 125 >evañhi tumhepi imasmiṁ
 dhammavinaye vuḍḍhiṁ virūḷhiṁ vepullaṁ āpajjissatha.
      [266] Bhūtapubbaṁ bhikkhave imissāyeva sāvatthiyā vedehikā nāma
 gahapatānī ahosi. Vedehikāya bhikkhave gahapatāniyā evaṁ kalyāṇo
 kittisaddo abbhuggato soratā vedehikā gahapatānī nivātā
 vedehikā gahapatānī upasantā vedehikā gahapatānīti. Vedehikāya
 kho pana bhikkhave gahapatāniyā kāḷī nāma dāsī ahosi dakkhā

  *  *  *  *  *  *
  Footnote:1 Sī. Ma. Yu. ojāpaharaṇīyo. 2 Po. Ma. chetvā. 3 Ma. Yu. tā.
 4 Po. Ma. Yu. evaṁ hetaṁ.
-------------------------------------------------
[page 253]
 Analasā susaṁvihitakammantā. Atha kho bhikkhave kāḷiyā dāsiyā
 etadahosi mayhaṁ kho ayyāya evaṁ kalyāṇo kittisaddo
 abbhuggato soratā vedehikā gahapatānī nivātā vedehikā
 gahapatānī upasantā vedehikā gahapatānīti kinnukho me ayyā
 santaṁyeva nu kho ajjhattaṁ kopaṁ na pātukaroti udāhu asantaṁ udāhu
 mayhaṁpete 1- kammantā susaṁvihitā yena me ayyā santaṁyeva ajjhattaṁ
 kopaṁ na pātukaroti no asantaṁ yannūnāhaṁ ayyaṁ vīmaṁseyyanti.
 Atha kho bhikkhave kāḷī dāsī divā uṭṭhāsi. Atha kho bhikkhave
 vedehikā gahapatānī kāḷiṁ dāsiṁ etadavoca he je kāḷīti.
 Kiṁ ayyeti. Kiṁ je divā uṭṭhāsīti. Na khvayye kiñcīti.
 No vata re kiñci pāpadāsi 2- divā uṭṭhāsīti kupitā anattamanā
 bhakuṭimakāsi 3-. Atha kho bhikkhave kāḷiyā dāsiyā etadahosi
 santaṁyeva me ayyā ajjhattaṁ kopaṁ na pātukaroti no asantaṁ
 mayhaṁpete kammantā susaṁvihitā yena me ayyā santaṁyeva ajjhattaṁ
 kopaṁ na pātukaroti no asantaṁ yannūnāhaṁ bhiyyoso mattāya
 ayyaṁ vīmaṁseyyanti. Atha kho bhikkhave kāḷī dāsī divātaraṁyeva
 uṭṭhāsi. Atha kho bhikkhave vedehikā gahapatānī kāḷiṁ dāsiṁ
 etadavoca he je kāḷīti. Kiṁ ayyeti. Kiṁ je divā
 uṭṭhāsīti. Na khvayye kiñcīti. No vata re kiñci pāpadāsi

  *  *  *  *  *  *
  Footnote:1 Ma. mayhamevete. Yu. mayhevete. 2 Ma. Yu. pāpidāsi.
 3 Ma. bhākuṭiṁ. Yu. bhūkuṭiṁ.
-------------------------------------------------
[page 254]
 Divā 1- uṭṭhāsīti kupitā anattamanā anattamanavācaṁ nicchāreti.
 Atha kho bhikkhave kāḷiyā dāsiyā etadahosi santaṁyeva me ayyā
 ajjhattaṁ kopaṁ na pātukaroti no asantaṁ mayhaṁpete kammantā
 susaṁvihitā yena me ayyā santaṁyeva ajjhattaṁ kopaṁ na pātukaroti
 no asantaṁ yannūnāhaṁ bhiyyoso mattāya ahaṁ vīmaṁseyyanti.
 Atha kho bhikkhave kāḷī dāsī divātaraṁyeva uṭṭhāsi. Atha kho
 bhikkhave vedehikā gahapatānī kāḷiṁ dāsiṁ < PTS. M I , 126 >etadavoca he je
 kāḷīti. Kiṁ ayyeti. Kiṁ je divātaraṁ uṭṭhāsīti. Na khvayye
 kiñcīti. No vata re kiñci pāpadāsi divātaraṁ uṭṭhāsīti kupitā
 anattamanā aggaḷasūciṁ gahetvā sīse pahāraṁ adāsi sīsaṁ te
 bhindissāmīti 2-. Atha kho bhikkhave kāḷī dāsī bhinnena sīsena
 lohitena gaḷantena paṭivissakānaṁ ujjhāpesi passathayye soratāya
 kammaṁ passathayye nivātāya kammaṁ passathayye upasantāya kammaṁ
 kathaṁ hi nāma ekadāsiyā divā uṭṭhāsīti kupitā anattamanā
 aggaḷasūciṁ gahetvā sīse pahāraṁ dassati sīsaṁ te bhindissāmīti 3-.
 Atha kho bhikkhave vedehikāya gahapatāniyā aparena samayena evaṁ
 pāpako kittisaddo abbhuggacchi caṇḍī vedehikā gahapatānī
 anivātā vedehikā gahapatānī anupasantā vedehikā gahapatānīti.
 Evameva kho bhikkhave idhekacco bhikkhu tāvadeva soratasorato hoti

  *  *  *  *  *  *
  Footnote:1 Ma. divātaraṁ. 2 Sī. Ma. Yu. sīsaṁ vo bhindi. 3 Sī. Ma. Yu. sīsaṁ vo
 bhindissatīti.
-------------------------------------------------
[page 255]
 Nivātanivāto hoti upasantūpasanto hoti yāva na amanāpā
 vacanapathā phusanti yato ca kho 1- bhikkhave bhikkhuṁ amanāpā vacanapathā
 phusanti atha kho bhikkhave soratoti veditabbo nivātoti veditabbo
 upasantoti veditabbo. Nāhantaṁ bhikkhave bhikkhuṁ suvacoti vadāmi
 yo cīvarapiṇḍapātasenāsanagilānapaccayabhesajjaparikkhārahetu suvaco
 hoti sovacassataṁ āpajjati taṁ kissa hetu tañhi so bhikkhave bhikkhu
 cīvarapiṇḍapātasenāsanagilānapaccayabhesajjaparikkhāraṁ alabhamāno na
 suvaco hoti na sovacassataṁ āpajjati. Yo ca kho bhikkhave
 bhikkhu dhammaṁyeva sakkaronto dhammaṁ garukaronto dhammaṁ apacāyamāno
 suvaco hoti sovacassataṁ āpajjati tamahaṁ suvacoti vadāmi.
 Tasmātiha bhikkhave dhammaṁyeva sakkarontā dhammaṁ garukarontā [2]- dhammaṁ
 apacāyamānā suvacā bhavissāma sovacassataṁ āpajjissāmāti evañhi
 vo bhikkhave sikkhitabbaṁ.
      [267] Pañcime bhikkhave vacanapathā yehi vo pare vadamānā
 vadeyyuṁ kālena vā akālena vā bhūtena vā abhūtena vā saṇhena
 vā pharusena vā atthasañhitena vā anatthasañhitena vā mettacittā
 vā dosantarā vā. Kālena vā bhikkhave pare vadamānā vadeyyuṁ
 akālena vā bhūtena vā bhikkhave pare vadamānā vadeyyuṁ abhūtena
 vā saṇhena vā bhikkhave pare vadamānā vadeyyuṁ pharusena vā
 atthasañhitena vā bhikkhave pare vadamānā vadeyyuṁ < PTS. M I , 127 >anatthasañhitena

  *  *  *  *  *  *
  Footnote:1 Ma. khosaddo na dissati. 2 Ma. dhammaṁ mānentā dhammaṁ pūjentā.
-------------------------------------------------
[page 256]
 Vā mettacittā vā bhikkhave pare vadamānā vadeyyuṁ dosantarā
 vā. Tatrāpi vo bhikkhave evaṁ sikkhitabbaṁ na ceva no cittaṁ
 vipariṇataṁ bhavissati na ca pāpikaṁ vācaṁ nicchāressāma hitānukampī
 ca viharissāma mettacittā na dosantarā tañca puggalaṁ mettāsahagatena
 cetasā pharitvā viharissāma tadārammaṇañca sabbāvantaṁ
 lokaṁ mettāsahagatena cetasā vipulena mahaggatena appamāṇena
 averena abyāpajjhena pharitvā viharissāmāti evañhi vo bhikkhave
 sikkhitabbaṁ.
      [268] Seyyathāpi bhikkhave puriso āgaccheyya kuddālapiṭakaṁ
 ādāya so evaṁ vadeyya ahaṁ imaṁ mahāpaṭhaviṁ apaṭhaviṁ karissāmīti.
 So tatra tatra khaneyya 1- tatra tatra vikīreyya tatra tatra oṭṭhubheyya
 tatra tatra omutteyya apaṭhavī bhavasi apaṭhavī bhavasīti. Taṁ kiṁ
 maññatha bhikkhave api nu so puriso imaṁ mahāpaṭhaviṁ apaṭhaviṁ
 kareyyāti. No hetaṁ bhante taṁ kissa hetu ayañhi bhante
 mahāpaṭhavī gambhīrā appameyyā sā na sukarā apaṭhaviṁ kātuṁ
 yāvadeva ca pana so puriso kilamathassa vighātassa bhāgī assāti.
 Evameva kho bhikkhave pañcime vacanapathā yehi vo pare vadamānā
 vadeyyuṁ kālena vā akālena vā bhūtena vā abhūtena vā saṇhena
 vā pharusena vā atthasañhitena vā anatthasañhitena vā mettacittā
 vā dosantarā vā. Kālena vā bhikkhave pare vadamānā vadeyyuṁ

  *  *  *  *  *  *
  Footnote:1 Ma. vikhineyya.
-------------------------------------------------
[page 257]
 Akālena vā bhūtena vā bhikkhave pare vadamānā vadeyyuṁ abhūtena
 vā saṇhena vā bhikkhave pare vadamānā vadeyyuṁ pharusena vā
 atthasañhitena vā bhikkhave pare vadamānā vadeyyuṁ anatthasañhitena
 vā mettacittā vā bhikkhave pare vadamānā vadeyyuṁ dosantarā
 vā. Tatrāpi vo bhikkhave evaṁ sikkhitabbaṁ na ceva no cittaṁ
 vipariṇataṁ bhavissati na ca pāpikaṁ vācaṁ nicchāressāma hitānukampī
 ca viharissāma mettacittā na dosantarā tañca puggalaṁ mettāsahagatena
 cetasā pharitvā viharissāma tadārammaṇañca sabbāvantaṁ
 lokaṁ paṭhavīsamena cetasā vipulena mahaggatena appamāṇena averena
 abyāpajjhena pharitvā viharissāmāti evañhi vo bhikkhave
 sikkhitabbaṁ.
      [269] Seyyathāpi bhikkhave puriso āgaccheyya lākhaṁ vā
 haliddaṁ vā nīlaṁ vā mañjeṭṭhaṁ vā ādāya so evaṁ vadeyya
 ahaṁ imasmiṁ ākāse rūpāni likhissāmi rūpapātubhāvaṁ karissāmīti.
 Taṁ kiṁ maññatha bhikkhave api nu so puriso imasmiṁ ākāse rūpāni 1-
 likheyya rūpapātubhāvaṁ kareyyāti. No hetaṁ bhante taṁ kissa
 hetu ayañhi bhante ākāso arūpī anidassano tattha na
 sukaraṁ rūpaṁ likhituṁ rūpapātubhāvaṁ kātuṁ yāvadeva ca < PTS. M I , 128 >pana so puriso
 kilamathassa vighātassa bhāgī assāti. Evameva kho bhikkhave pañcime
 vacanapathā yehi vo pare vadamānā vadeyyuṁ kālena vā akālena

  *  *  *  *  *  *
  Footnote:1 Ma. Yu. rūpaṁ.
-------------------------------------------------
[page 258]
 Vā .pe. Tadārammaṇañca sabbāvantaṁ lokaṁ ākāsasamena cetasā
 vipulena mahaggatena appamāṇena averena abyāpajjhena pharitvā
 viharissāmāti evañhi vo bhikkhave sikkhitabbaṁ.
      [270] Seyyathāpi bhikkhave puriso āgaccheyya ādittaṁ tiṇukkaṁ
 ādāya so evaṁ vadeyya ahaṁ imāya ādittāya tiṇukkāya
 gaṅgaṁ nadiṁ santāpessāmi samparitāpessāmīti. Taṁ kiṁ maññatha
 bhikkhave api nu so puriso ādittāya tiṇukkāya gaṅgaṁ nadiṁ
 santāpeyya samparitāpeyyāti. No hetaṁ bhante taṁ kissa
 hetu gaṅgā hi bhante nadī gambhīrā appameyyā sā na
 sukarā ādittāya tiṇukkāya santāpetuṁ samparitāpetuṁ yāvadeva
 ca pana so puriso kilamathassa vighātassa bhāgī assāti. Evameva kho
 bhikkhave pañcime vacanapathā yehi vo pare vadamānā vadeyyuṁ kālena
 vā akālena vā .pe. Tadārammaṇañca sabbāvantaṁ lokaṁ gaṅgāsamena
 cetasā vīpulena mahaggatena appamāṇena averena abyāpajjhena
 pharitvā viharissāmāti evañhi vo bhikkhave sikkhitabbaṁ.
      [271] Seyyathāpi bhikkhave viḷārabhastā madditā sumadditā
 suparimadditā mudukā tūlinī chinnasassarā chinnapabbharā atha puriso
 āgaccheyya kaṭṭhaṁ vā kaṭhalaṁ vā ādāya so evaṁ vadeyya ahaṁ
 imaṁ viḷārabhastaṁ madditaṁ sumadditaṁ suparimadditaṁ mudukaṁ tūliniṁ chinnasassaraṁ
 chinnapabbharaṁ kaṭṭhena vā kaṭhalena vā sarasaraṁ karissāmi bharabharaṁ
-------------------------------------------------
[page 259]
 Karissāmīti. Taṁ kiṁ maññatha bhikkhave api nu so puriso imaṁ 1-
 viḷārabhastaṁ madditaṁ sumadditaṁ suparimadditaṁ mudukaṁ tūliniṁ chinnasassaraṁ
 chinnapabbharaṁ kaṭṭhena vā kaṭhalena vā sarasaraṁ kareyya bharabharaṁ
 kareyyāti. No hetaṁ bhante taṁ kissa hetu ayañahi 2- bhante
 viḷārabhastā madditā sumadditā suparimadditā mudukā tūlinī chinnasassarā
 chinnapabbharā sā na sukarā kaṭṭhena vā kaṭhalena vā
 sarasaraṁ kātuṁ bharabharaṁ kātuṁ yāvadeva ca pana so puriso kilamathassa
 vighātassa bhāgī assāti. Evameva kho bhikkhave pañcime vacanapathā
 yehi vo pare vadamānā vadeyyuṁ kālena < PTS. M I , 129 >vā akālena vā bhūtena
 vā abhūtena vā saṇhena vā pharusena vā atthasañhitena vā
 anatthasañhitena vā mettacittā vā dosantarā vā. Kālena
 vā bhikkhave pare vadamānā vadeyyuṁ akālena vā bhūtena vā bhikkhave
 pare vadamānā vadeyyuṁ abhūtena vā saṇhena vā bhikkhave pare
 vadamānā vadeyyuṁ pharusena vā atthasañhitena vā bhikkhave pare
 vadamānā vadeyyuṁ anatthasañhitena vā mettacittā vā bhikkhave
 pare vadamānā vadeyyuṁ dosantarā vā. Tatrāpi vo bhikkhave
 evaṁ sikkhitabbaṁ na ceva no cittaṁ vipariṇataṁ bhavissati na ca
 pāpikaṁ vācaṁ nicchāressāma hitānukampī ca viharissāma mettacittā
 na dosantarā tañca puggalaṁ mettāsahagatena cetasā pharitvā
 viharissāma tadārammaṇañca sabbāvantaṁ lokaṁ viḷārabhastasamena

  *  *  *  *  *  *
  Footnote:1 Ma. amuṁ. 2 Ma. am hi.
-------------------------------------------------
[page 260]
 Cetasā vipulena mahaggatena appamāṇena averena abyāpajjhena
 pharitvā viharissāmāti evañhi vo bhikkhave sikkhitabbaṁ.
      [272] Ubhatodaṇḍakenapi ce bhikkhave kakacena corā vocarakā
 aṅgamaṅgāni okanteyyuṁ tatrāpi yo mano padūseyya na me
 so tena sāsanakaro. Tatrāpi vo bhikkhave evaṁ sikkhitabbaṁ na ceva
 no cittaṁ vipariṇataṁ bhavissati na ca pāpikaṁ vācaṁ nicchāressāma
 hitānukampī ca viharissāma mettacittā na dosantarā tañca
 puggalaṁ mettāsahagatena cetasā pharitvā viharissāma tadārammaṇañca
 sabbāvantaṁ lokaṁ mettāsahagatena cetasā vipulena mahaggatena
 appamāṇena averena abyāpajjhena pharitvā viharissāmāti evañhi
 vo bhikkhave sikkhitabbaṁ.
      [273] Imañca tumhe bhikkhave kakacūpamaṁ ovādaṁ abhikkhaṇaṁ
 manasikareyyātha passatha no tumhe bhikkhave tañca vacanapathaṁ aṇuṁ
 vā thūlaṁ vā yaṁ tumhe nādhivāseyyāthāti. No hetaṁ bhante.
 Tasmātiha bhikkhave imaṁ kakacūpamaṁ ovādaṁ abhikkhaṇaṁ manasikarotha
 taṁ vo bhavissati dīgharattaṁ hitāya sukhāyāti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                   Kakacūpamasuttaṁ niṭṭhitaṁ paṭhamaṁ.
                        ---------
-------------------------------------------------
[page 261]
                       Alagaddūpamasuttaṁ
      [274] < PTS. M I , 130 >Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tena kho pana samayena
 ariṭṭhassa nāma bhikkhuno gandhavādhipubbassa 1- evarūpaṁ pāpakaṁ diṭṭhigataṁ
 uppannaṁ hoti tathāhaṁ bhagavatā dhammaṁ desitaṁ ājānāmi yathā
 yeme antarāyikā dhammā vuttā bhagavatā te paṭisevato nālaṁ
 antarāyāyāti. Assosuṁ kho sambahulā bhikkhū ariṭṭhassa kira
 nāma bhikkhuno gandhavādhipubbassa evarūpaṁ pāpakaṁ diṭṭhigataṁ uppannaṁ
 tathāhaṁ bhagavatā dhammaṁ desitaṁ ājānāmi yathā yeme antarāyikā
 dhammā vuttā bhagavatā te paṭisevato nālaṁ antarāyāyāti.
 Atha kho te bhikkhū yena ariṭṭho bhikkhu gandhavādhipubbo tenupasaṅkamiṁsu
 upasaṅkamitvā ariṭṭhaṁ bhikkhuṁ gandhavādhipubbaṁ etadavocuṁ saccaṁ kira
 te āvuso ariṭṭha evarūpaṁ pāpakaṁ diṭṭhigataṁ uppannaṁ tathāhaṁ
 bhagavatā dhammaṁ desitaṁ ājānāmi yathā yeme antarāyikā dhammā
 vuttā bhagavatā te paṭisevato nālaṁ antarāyāyāti. Evaṁ byā
 kho ahaṁ āvuso bhagavatā dhammaṁ desitaṁ ājānāmi yathā
 yeme antarāyikā dhammā vuttā bhagavatā te paṭisevato nālaṁ
 antarāyāyāti. Atha kho te bhikkhū ariṭṭhaṁ bhikkhuṁ gandhavādhipubbaṁ

  *  *  *  *  *  *
  Footnote:1 Ma. Yu. gaddhabādhi.... ito paraṁ evaṁ ñātabbaṁ.
-------------------------------------------------
[page 262]
 Etasmā pāpakā diṭṭhigatā vivecetukāmā samanuyuñjanti
 samanuggāhanti samanubhāsanti mā hevaṁ āvuso ariṭṭha avaca mā bhagavantaṁ
 abbhācikkhi na hi sādhu bhagavato abbhakkhānaṁ na hi bhagavā evaṁ
 vadeyya anekapariyāyena āvuso ariṭṭha antarāyikā dhammā vuttā
 bhagavatā alañca pana te paṭisevato antarāyāya appassādā
 kāmā vuttā bhagavatā bahudukkhā bahūpāyāsā ādīnavo ettha
 bhiyyo aṭṭhikaṅkhalūpamā kāmā vuttā bhagavatā bahudukkhā bahūpāyāsā
 ādīnavo ettha bhiyyo maṁsapesūpamā kāmā vuttā
 bhagavatā .... Tiṇukkūpamā kāmā vuttā bhagavatā .... Aṅgārakāsūpamā
 kāmā vuttā bhagavatā .... Supinakūpamā kāmā vuttā
 bhagavatā .... Yācitakūpamā kāmā vuttā bhagavatā .... Rukkhaphalūpamā
 kāmā vuttā bhagavatā .... Asisūnūpamā kāmā vuttā bhagavatā ....
 Sattisūlūpamā kāmā vuttā bhagavatā .... Sappasirūpamā kāmā vuttā
 bhagavatā bahudukkhā bahūpāyāsā ādīnavo ettha bhiyyoti. Evampi
 kho ariṭṭho bhikkhu gandhavādhipubbo tehi bhikkhūhi samanuyuñjiyamāno
 samanuggāhiyamāno samanubhāsiyamāno tadeva pāpakaṁ diṭṭhigataṁ thāmasā
 parāmassa 1- abhinivissa voharati evaṁ byā kho ahaṁ āvuso bhagavatā
 dhammaṁ desitaṁ ājānāmi yathā yeme antarāyikā dhammā vuttā
 bhagavatā te paṭisevato nālaṁ antarāyāyāti.
      [275] Yato kho te bhikkhū nāsakkhiṁsu ariṭṭhaṁ bhikkhuṁ

  *  *  *  *  *  *
  Footnote:1 Po. Ma. parāmāsā.
-------------------------------------------------
[page 263]
 Gandhavādhipubbaṁ < PTS. M I , 131 >etasmā pāpakā diṭṭhigatā vivecetuṁ atha kho te bhikkhū
 yena bhagavā tenupasaṅkamiṁsu upasaṅkamitvā bhagavantaṁ abhivādetvā
 ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ
 etadavocuṁ ariṭṭhassa nāma bhante bhikkhuno gandhavādhipubbassa evarūpaṁ
 pāpakaṁ diṭṭhigataṁ uppannaṁ tathāhaṁ bhagavatā dhammaṁ desitaṁ ājānāmi
 yathā yeme antarāyikā dhammā vuttā bhagavatā te paṭisevato
 nālaṁ antarāyāyāti assumhā kho mayaṁ bhante ariṭṭhassa kira
 nāma bhikkhuno gandhavādhipubbassa evarūpaṁ pāpakaṁ diṭṭhigataṁ uppannaṁ
 tathāhaṁ bhagavatā dhammaṁ desitaṁ ājānāmi yathā yeme antarāyikā
 dhammā vuttā bhagavatā te paṭisevato nālaṁ antarāyāyāti atha
 kho mayaṁ bhante yena ariṭṭho bhikkhu gandhavādhipubbo tenupasaṅkamimhā
 upasaṅkamitvā ariṭṭhaṁ bhikkhuṁ gandhavādhipubbaṁ etadavocumhā saccaṁ
 kira te āvuso ariṭṭha evarūpaṁ pāpakaṁ diṭṭhigataṁ uppannaṁ tathāhaṁ
 bhagavatā dhammaṁ desitaṁ ājānāmi yathā yeme antarāyikā dhammā
 vuttā bhagavatā te paṭisevato nālaṁ antarāyāyāti evaṁ vutte bhante
 ariṭṭho bhikkhu gandhavādhipubbo amhe etadavoca evaṁ byā kho
 ahaṁ āvuso bhagavatā dhammaṁ desitaṁ ājānāmi yathā yeme
 antarāyikā dhammā vuttā bhagavatā te paṭisevato nālaṁ antarāyāyāti
 atha kho mayaṁ bhante ariṭṭhaṁ bhikkhuṁ gandhavādhipubbaṁ etasmā
 pāpakā diṭṭhigatā vivecetukāmā samanuyuñjimhā samanuggāhimhā
-------------------------------------------------
[page 264]
 Samanubhāsimhā mā hevaṁ āvuso ariṭṭha avaca mā bhagavantaṁ
 abbhācikkhi na hi sādhu bhagavato abbhakkhānaṁ na hi bhagavā evaṁ
 vadeyya anekapariyāyena āvuso ariṭṭha antarāyikā dhammā vuttā
 bhagavatā alañca pana te paṭisevato antarāyāya appassādā
 kāmā vuttā bhagavatā bahudukkhā bahūpāyāsā ādīnavo ettha
 bhiyyo aṭṭhikaṅkhalūpamā kāmā vuttā bhagavatā bahudukkhā bahūpāyāsā
 ādīnavo ettha bhiyyo .pe. Sappasirūpamā kāmā vuttā bhagavatā
 bahudukkhā bahūpāyāsā ādīnavo ettha bhiyyoti evampi kho
 bhante ariṭṭho bhikkhu gandhavādhipubbo amhehi samanuyuñjiyamāno
 samanuggāhiyamāno samanubhāsiyamāno tadeva pāpakaṁ diṭṭhigataṁ thāmasā
 parāmassa abhinivissa voharati evaṁ byā kho ahaṁ āvuso bhagavatā
 dhammaṁ desitaṁ ājānāmi yathā yeme antarāyikā dhammā vuttā
 bhagavatā te paṭisevato nālaṁ antarāyāyāti yato kho mayaṁ
 bhante nāsakkhimhā ariṭṭhaṁ bhikkhuṁ gandhavādhipubbaṁ etasmā pāpakā
 diṭṭhigatā vivecetuṁ atha mayaṁ etamatthaṁ bhagavato ārocemāti.
      [276] Atha kho bhagavā aññataraṁ bhikkhuṁ āmantesi ehi
 tvaṁ bhikkhu mama vacanena ariṭṭhaṁ bhikkhuṁ gandhavādhipubbaṁ āmantehi
 satthā taṁ āvuso ariṭṭha āmantetīti. < PTS. M I , 132 >Evaṁ bhanteti kho so
 bhikkhu bhagavato paṭissutvā yena ariṭṭho bhikkhu gandhavādhipubbo
 tenupasaṅkami upasaṅkamitvā ariṭṭhaṁ bhikkhuṁ gandhavādhipubbaṁ etadavoca
-------------------------------------------------
[page 265]
 Satthā taṁ āvuso ariṭṭha āmantetīti. Evamāvusoti kho ariṭṭho
 bhikkhu gandhavādhipubbo tassa bhikkhuno paṭissutvā yena bhagavā
 tenupasaṅkami upasaṅkamitvā bhagavantaṁ abhivādetvā ekamantaṁ nisīdi.
 Ekamantaṁ nisinnaṁ kho ariṭṭhaṁ bhikkhuṁ gandhavādhipubbaṁ bhagavā etadavoca
 saccaṁ kira te ariṭṭha evarūpaṁ pāpakaṁ diṭṭhigataṁ uppannaṁ tathāhaṁ
 bhagavatā dhammaṁ desitaṁ ājānāmi yathā yeme antarāyikā dhammā
 vuttā bhagavatā te paṭisevato nālaṁ antarāyāyāti. Evaṁ byā kho
 ahaṁ bhante bhagavatā dhammaṁ desitaṁ ājānāmi yathā yeme antarāyikā
 dhammā vuttā bhagavatā te paṭisevato nālaṁ antarāyāyāti.
 Kassa kho nāma tvaṁ moghapurisa mayā evaṁ dhammaṁ desitaṁ ājānāsi.
 Nanu mayā moghapurisa anekapariyāyena antarāyikā dhammā vuttā
 alañca pana te paṭisevato antarāyāya appassādā kāmā
 vuttā mayā bahudukkhā bahūpāyāsā ādīnavo ettha bhiyyo
 aṭṭhikaṅkhalūpamā kāmā vuttā mayā .... Maṁsapesūpamā kāmā
 vuttā mayā .... Tiṇukkūpamā kāmā vuttā mayā .... Aṅgārakāsūpamā
 kāmā vuttā mayā .... Supinakūpamā kāmā vuttā mayā ....
 Yācitakūpamā kāmā vuttā mayā .... Rukkhaphalūpamā kāmā vuttā
 mayā .... Asisūnūpamā kāmā vuttā mayā .... Sattisūlūpamā
 kāmā vuttā mayā .... Sappasirūpamā kāmā vuttā mayā bahudukkhā
 bahūpāyāsā ādīnavo ettha bhiyyo atha ca pana tvaṁ moghapurisa attanā
-------------------------------------------------
[page 266]
 Duggahitena amhe ceva abbhācikkhasi attānañca khanasi bahuñca apuññaṁ
 pasavasi tañhi te moghapurisa bhavissati dīgharattaṁ ahitāya dukkhāyāti.
 Atha kho bhagavā bhikkhū āmantesi taṁ kiṁ maññatha bhikkhave apināyaṁ 1-
 ariṭṭho bhikkhu gandhavādhipubbo usmikatopi imasmiṁ dhammavinayeti.
 Kiñhi 2- siyā bhante no hetaṁ bhanteti. Evaṁ vutte ariṭṭho
 bhikkhu gandhavādhipubbo tuṇhībhūto maṅkubhūto pattakkhandho adhomukho
 pajjhāyanto appaṭibhāṇo nisīdi.
      [277] Atha kho bhagavā ariṭṭhaṁ bhikkhuṁ gandhavādhipubbaṁ tuṇhībhūtaṁ
 maṅkubhūtaṁ pattakkhandhaṁ adhomukhaṁ pajjhāyantaṁ appaṭibhāṇaṁ viditvā
 ariṭṭhaṁ bhikkhuṁ gandhavādhipubbaṁ etadavoca paññāyissasi kho tvaṁ
 moghapurisa etena sakena pāpakena diṭṭhigatena idhāhaṁ bhikkhū paṭipucchissāmīti.
 Atha kho bhagavā bhikkhū āmantesi tumhepi me
 bhikkhave evaṁ dhammaṁ desitaṁ ājānātha yathāyaṁ ariṭṭho bhikkhu gandhavādhipubbo
 attanā duggahite amhe ceva abbhācikkhati attānañca
 khanati bahuñca apuññaṁ pasavatīti. No hetaṁ bhante anekapariyāyena
 hi no bhante antarāyikā dhammā vuttā bhagavatā alañca pana
 te paṭisevato antarāyāya appassādā kāmā vuttā bhagavatā
 bahudukkhā bahūpāyāsā ādīnavo ettha bhiyyo aṭṭhikaṅkhalūpamā
 kāmā vuttā bhagavatā bahudukkhā bahūpāyāsā ādīnavo ettha
 bhiyyo .pe. Sappasirūpamā kāmā vuttā bhagavatā bahudukkhā

  *  *  *  *  *  *
  Footnote:1 Po. atha panāyaṁ. 2 Po. kiñci siyā.
-------------------------------------------------
[page 267]
 Bahūpāyāsā ādīnavo ettha bhiyyoti. Sādhu 1- kho me tumhe
 bhikkhave evaṁ dhammaṁ desitaṁ ājānātha anekapariyāyena hi vo
 bhikkhave antarāyikā dhammā vuttā mayā alañca pana te paṭisevato
 antarāyāya appassādā kāmā vuttā mayā bahudukkhā
 bahūpāyāsā ādīnavo ettha bhiyyo aṭṭhikaṅkhalūpamā kāmā vuttā
 mayā bahudukkhā bahūpāyāsā ādīnavo ettha bhiyyo .pe.
 Sappasirūpamā kāmā vuttā mayā bahudukkhā bahūpāyāsā ādīnavo
 ettha bhiyyo atha ca panāyaṁ ariṭṭho bhikkhu gandhavādhipubbo
 attanā duggahitena amhe ceva abbhācikkhati attānañca khanati
 bahuñca apuññaṁ pasavati tañhi tassa moghapurisassa bhavissati
 dīgharattaṁ ahitāya dukkhāya. So vata bhikkhave aññatreva kāmehi
 aññatra kāmasaññāya aññatra kāmavitakkehi kāme paṭisevissatīti
 netaṁ ṭhānaṁ vijjati.
      [278] Idha bhikkhave ekacce moghapurisā dhammaṁ pariyāpuṇanti
 suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhūtadhammaṁ
 vedallaṁ te taṁ dhammaṁ pariyāpuṇitvā tesaṁ dhammānaṁ paññāya
 atthaṁ na upaparikkhanti tesaṁ te dhammā paññāya atthaṁ anupaparikkhataṁ
 na nijjhānaṁ khamanti te upārambhānisaṁsā ceva dhammaṁ pariyāpuṇanti
 itivādappamokkhānisaṁsā ca yassatthāya dhammaṁ pariyāpuṇanti tañcassa

  *  *  *  *  *  *
  Footnote:1 Sī. Yu. sādhu bhikkhave. 2 Ma. sādhu sādhu bhikkhave.
-------------------------------------------------
[page 268]
 Atthaṁ nānubhonti tesaṁ te dhammā duggahitā dīgharattaṁ ahitāya
 dukkhāya saṁvattanti taṁ kissa hetu duggahitattā bhikkhave dhammānaṁ.
 Seyyathāpi bhikkhave puriso alagaddatthiko alagaddagavesī alagaddapariyesanaṁ
 caramāno so passeyya mahantaṁ alagaddaṁ tamenaṁ bhoge
 vā naṅguṭṭhe vā gaṇheyya tassa so alagaddo paṭinivattitvā
 hatthe vā bāhāya vā aññatarasmiṁ vā aṅgapaccaṅge ḍaṁseyya
 so tatonidānaṁ < PTS. M I , 134 >maraṇaṁ vā niggaccheyya maraṇamattaṁ vā dukkhaṁ
 taṁ kissa hetu duggahitattā bhikkhave alagaddassa evameva kho
 bhikkhave idhekacce moghapurisā dhammaṁ pariyāpuṇanti suttaṁ geyyaṁ
 veyyākaraṇaṁ gāthaṁ udānaṁ itivuttakaṁ jātakaṁ abbhūtadhammaṁ vedallaṁ
 te taṁ dhammaṁ pariyāpuṇitvā tesaṁ dhammānaṁ paññāya atthaṁ na
 upaparikkhanti tesaṁ te dhammā paññāya atthaṁ anupaparikkhataṁ na
 nijjhānaṁ khamanti te upārambhānisaṁsā ceva dhammaṁ pariyāpuṇanti
 itivādappamokkhānisaṁsā ca yassatthāya 1- dhammaṁ pariyāpuṇanti tañcassa
 atthaṁ nānubhonti tesaṁ te dhammā duggahitā dīgharattaṁ ahitāya
 dukkhāya saṁvattanti taṁ kissa hetu duggahitattā bhikkhave dhammānaṁ.
      [279] Idha pana bhikkhave ekacce kulaputtā dhammaṁ pariyāpuṇanti
 suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhūtadhammaṁ
 vedallaṁ te taṁ dhammaṁ pariyāpuṇitvā tesaṁ dhammānaṁ paññāya
 atthaṁ upaparikkhanti tesaṁ te dhammā paññāya atthaṁ upaparikkhataṁ

  *  *  *  *  *  *
  Footnote:1 Ma. yassa catthāya.
-------------------------------------------------
[page 269]
 Nijjhānaṁ khamanti te na ceva upārambhānisaṁsā dhammaṁ pariyāpuṇanti
 na itivādappamokkhānisaṁsā ca yassatthāya dhammaṁ pariyāpuṇanti
 tañcassa atthaṁ anubhonti tesaṁ te dhammā sugahitā dīgharattaṁ
 hitāya sukhāya saṁvattanti taṁ kissa hetu sugahitattā bhikkhave
 dhammānaṁ. Seyyathāpi bhikkhave puriso alagaddatthiko alagaddagavesī
 alagaddapariyesanaṁ caramāno so passeyya mahantaṁ alagaddaṁ tamenaṁ
 ajapadena daṇḍena suniggahitaṁ niggaṇheyya ajapadena daṇḍena
 suniggahitaṁ niggahetvā gīvāyaṁ sugahitaṁ gaṇheyya kiñcāpi so
 bhikkhave alagaddo tassa purisassa hatthaṁ vā bāhaṁ vā aññataraṁ
 vā aṅgapaccaṅgaṁ bhogehi palivedheyya atha kho so neva tatonidānaṁ
 maraṇaṁ vā niggaccheyya maraṇamattaṁ vā dukkhaṁ taṁ kissa hetu
 sugahitattā bhikkhave alagaddassa evameva kho bhikkhave idhekacce
 kulaputtā dhammaṁ pariyāpuṇanti suttaṁ geyyaṁ veyyākaraṇaṁ gāthaṁ
 udānaṁ itivuttakaṁ jātakaṁ abbhūtadhammaṁ vedallaṁ te taṁ dhammaṁ
 pariyāpuṇitvā tesaṁ dhammānaṁ paññāya atthaṁ upaparikkhanti tesaṁ
 te dhammā paññāya atthaṁ upaparikkhataṁ nijjhānaṁ khamanti te na
 ceva upārambhānisaṁsā dhammaṁ pariyāpuṇanti na itivādappamokkhānisaṁsā
 ca yassatthāya dhammaṁ pariyāpuṇanti tañcassa atthaṁ anubhonti
 tesaṁ te dhammā sugahitā dīgharattaṁ hitāya sukhāya saṁvattanti taṁ
 kissa hetu sugahitattā bhikkhave dhammānaṁ. Tasmātiha bhikkhave
-------------------------------------------------
[page 270]
 Yassa me bhāsitassa atthaṁ ājāneyyātha tathā naṁ dhāreyyātha
 yassa ca pana me bhāsitassa atthaṁ na ājāneyyātha ahaṁ vo
 tattheva paṭipucchitabbo ye vā panassu viyattā bhikkhū kullūpamaṁ
 vo bhikkhave dhammaṁ desissāmi nittharaṇatthāya no gahaṇatthāya taṁ
 suṇātha sādhukaṁ manasikarotha bhāsissāmīti. Evaṁ bhanteti kho te
 bhikkhū bhagavato paccassosuṁ.
      [280] Bhagavā etadavoca seyyathāpi bhikkhave puriso
 addhānamaggapaṭipanno so passeyya mahantaṁ udakaṇṇavaṁ orimatīraṁ
 sāsaṅkaṁ sappaṭibhayaṁ pārimatīraṁ khemaṁ appaṭibhayaṁ na cāssa nāvā
 santāraṇī uttarasetu vā apārā pāraṁ gamanāya tassa evamassa
 ayaṁ kho mahā udakaṇṇavo orimatīraṁ sāsaṅkaṁ sappaṭibhayaṁ pārimatīraṁ
 khemaṁ appaṭibhayaṁ natthi ca nāvā santāraṇī uttarasetu vā apārā
 pāraṁ gamanāya yannūnāhaṁ tiṇakaṭṭhasākhāpalāsaṁ saṅkaḍḍhitvā kullaṁ
 bandhitvā taṁ kullaṁ nissāya hatthehi ca pādehi ca vāyamamāno
 sotthinā pāraṁ uttareyyanti. Atha kho so bhikkhave puriso
 tiṇakaṭṭhasākhāpalāsaṁ saṅkaḍḍhitvā kullaṁ bandhitvā taṁ kullaṁ nissāya
 hatthehi ca pādehi ca vāyamamāno sotthinā pāraṁ uttareyya tassa [1]-
 uttiṇṇassa 2- pāragatassa evamassa bahukāro kho me ayaṁ kullo
 imāhaṁ kullaṁ nissāya hatthehi ca pādehi ca vāyamamāno sotthinā
 pāraṁ uttiṇṇo yannūnāhaṁ imaṁ kullaṁ sīse 3- vā āropetvā

  *  *  *  *  *  *
  Footnote:1 Ma. purisassa. 2 Yu. tiṇṇassa. 3 Ma. thale vā ussādetvā udake vā
 opilāpetvā.
-------------------------------------------------
[page 271]
 Khandhe vā paccāropetvā yenakāmaṁ pakkameyyanti. Taṁ kiṁ maññatha
 bhikkhave api nu so puriso evaṁkārī tasmiṁ kulle kiccakārī
 assāti. No hetaṁ bhante. Kathaṁkārī ca so bhikkhave puriso
 tasmiṁ kulle kiccakārī assa. Idha bhikkhave tassa purisassa [1]-
 pāragatassa evamassa bahukāro kho me ayaṁ kullo imāhaṁ kullaṁ
 nissāya hatthehi ca pādehi ca vāyamamāno sotthinā pāraṁ
 uttiṇṇo yannūnāhaṁ imaṁ kullaṁ thale vā ussāpetvā 2- udake
 vā opilāpetvā yenakāmaṁ pakkameyyanti. Evaṁkārī kho so
 bhikkhave puriso tasmiṁ kulle kiccakārī assa. Evameva kho
 bhikkhave kullūpamo mayā dhammo desito nittharaṇatthāya no
 gahaṇatthāya kullūpamaṁ vo bhikkhave dhammaṁ desitaṁ ājānantehi
 dhammāpi vo pahātabbā pageva adhammā.
      [281] Chayimāni bhikkhave diṭṭhiṭṭhānāni. Katamāni cha.
 Idha bhikkhave assutavā puthujjano ariyānaṁ adassāvī ariyadhammassa
 akovido ariyadhamme avinīto sappurisānaṁ adassāvī sappurisadhammassa
 akovido sappurisadhamme avinīto rūpaṁ etaṁ mama esohamasmi
 eso me attāti samanupassati vedanaṁ etaṁ mama esohamasmi
 eso me attāti samanupassati saññaṁ etaṁ mama esohamasmi
 eso me attāti samanupassati saṅkhāre etaṁ mama esohamasmi

  *  *  *  *  *  *
  Footnote:1 Yu. tiṇṇassa. Sī. Yu. ussāretvā. 2 Ma. usasādetvā.
-------------------------------------------------
[page 272]
 Eso me attāti samanupassati yampidaṁ 1- diṭṭhaṁ sutaṁ mutaṁ viññātaṁ
 pattaṁ pariyesitaṁ anuvicaritaṁ manasā tampi etaṁ mama esohamasmi
 eso me attāti samanupassati yampidaṁ 2- diṭṭhiṭṭhānaṁ so
 loko so attā so pecca bhavissāmi nicco dhuvo sassato
 avipariṇāmadhammo < PTS. M I , 136 >sassatisamaṁ tatheva ṭhassāmīti tampi etaṁ mama
 esohamasmi eso me attāti samanupassati. Sutavā ca kho
 bhikkhave ariyasāvako ariyānaṁ dassāvī ariyadhammassa kovido ariyadhamme
 suvinīto sappurisānaṁ dassāvī sappurisadhammassa kovido sappurisadhamme
 suvinīto rūpaṁ netaṁ mama nesohamasmi na meso attāti samanupassati
 vedanaṁ netaṁ mama nesohamasmi na meso attāti samanupassati saññaṁ
 netaṁ mama nesohamasmi na meso attāti samanupassati saṅkhāre
 netaṁ mama nesohamasmi na meso attāti samanupassati yampidaṁ 3-
 diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā tampi
 netaṁ mama nesohamasmi na meso attāti samanupassati yampidaṁ 3-
 diṭṭhiṭṭhānaṁ so loko so attā so pecca bhavissāmi nicco
 dhuvo sassato avipariṇāmadhammo sassatisamaṁ tatheva ṭhassāmīti tampi
 netaṁ mama nesohamasmi na meso attāti samanupassati so evaṁ
 samanupassanto asati na paritassatīti.
      [282] Evaṁ vutte aññataro bhikkhu bhagavantaṁ etadavoca
 siyā nu kho bhante bahiddhā asati paritassanāti. Siyā bhikkhūti

  *  *  *  *  *  *
  Footnote:1-2-3 Po. Ma. yampi taṁ.
-------------------------------------------------
[page 273]
 Bhagavā avoca idha bhikkhu ekaccassa evaṁ hoti ahu vata me
 taṁ vata me natthi siyā vata me taṁ vatāhaṁ na labhāmīti so
 socati kilamati paridevati urattāḷiṁ kandati sammohaṁ āpajjati
 evaṁ kho bhikkhu bahiddhā asati paritassanā hotīti. Siyā pana
 bhante bahiddhā asati aparitassanāti. Siyā bhikkhūti bhagavā avoca
 idha bhikkhu ekaccassa na evaṁ hoti ahu vata me taṁ vata me
 natthi siyā vata me taṁ vatāhaṁ na labhāmīti so na socati na
 kilamati na paridevati na urattāḷiṁ kandati na sammohaṁ āpajjati
 evaṁ kho bhikkhu bahiddhā asati aparitassanā hotīti. Siyā nu
 kho bhante ajjhattaṁ asati paritassanāti. Siyā bhikkhūti bhagavā
 avoca idha bhikkhu ekaccassa evaṁ diṭṭhi hoti so loko so
 attā so pecca bhavissāmi nicco dhuvo sassato avipariṇāmadhammo
 sassatisamaṁ tatheva ṭhassāmīti so suṇāti tathāgatassa vā
 tathāgatasāvakassa vā sabbesaṁ diṭṭhiṭṭhānādhiṭṭhānapariyuṭṭhānābhinivesānusayānaṁ
 samugghātāya sabbasaṅkhārasamathāya sabbūpadhipaṭinissaggāya
 taṇhakkhayāya virāgāya nirodhāya nibbānāya dhammaṁ desentassa.
 Tassevaṁ < PTS. M I , 137 >hoti ucchijjissāmi nāmassu vinassissāmi nāmassu nassu
 nāma bhavissāmīti so socati kilamati paridevati urattāḷiṁ kandati
 sammohaṁ āpajjati evaṁ kho bhikkhu ajjhattaṁ asati paritassanā
 hotīti. Siyā 1- pana bhante ajjhattaṁ asati aparitassanāti. Siyā

  *  *  *  *  *  *
  Footnote:1 Po. siyā nukho bhante.
-------------------------------------------------
[page 274]
 Bhikkhūti bhagavā avoca idha bhikkhave ekaccassa na evaṁ diṭṭhi hoti
 so loko so attā so pecca bhavissāmi nicco dhuvo sassato
 avipariṇāmadhammo sassatisamaṁ tatheva ṭhassāmīti so suṇāti
 tathāgatassa vā tathāgatasāvakassa vā sabbesaṁ
 diṭṭhiṭṭhānādhiṭṭhānapariyuṭṭhānābhinivesānusayānaṁ samugghātāya sabbasaṅkhārasamathāya
 sabbūpadhipaṭinissaggāya taṇhakkhayāya virāgāya nirodhāya nibbānāya dhammaṁ
 desentassa. Tassa na evaṁ hoti ucchijjissāmi nāmassu
 vinassissāmi nāmassu nassu nāma bhavissāmīti so na socati na
 kilamati na paridevati na urattāḷiṁ kandati na sammohaṁ āpajjati
 evaṁ kho bhikkhu ajjhattaṁ asati aparitassanā hoti.
      [283] Taṁ 1- bhikkhave pariggahaṁ pariggaṇheyyātha yvāssa 2- pariggaho
 nicco dhuvo sassato avipariṇāmadhammo sassatisamaṁ tatheva tiṭṭheyya 3-
 passatha no tumhe bhikkhave taṁ pariggahaṁ yvāssa 2- pariggaho nicco
 dhuvo sassato avipariṇāmadhammo sassatisamaṁ tatheva tiṭṭheyyāti.
 No hetaṁ bhante. Sādhu bhikkhave ahampi kho taṁ bhikkhave pariggahaṁ
 na samanupassāmi yvāssa 2- pariggaho nicco dhuvo sassato avipariṇāmadhammo
 sassatisamaṁ tatheva tiṭṭheyya. Taṁ bhikkhave attavādupādānaṁ
 upādiyetha yassa 4- attavādupādānaṁ upādiyato na uppajjeyyuṁ
 sokaparidevadukkhadomanassupāyāsā passatha no tumhe bhikkhave taṁ

  *  *  *  *  *  *
  Footnote:1 Po. tañca bhikkhave. 2 Po. yavāssu pariggaho. 3 Po. tiṭṭheyyāti.
 4 Sī. Yu. yaṁ assa.
-------------------------------------------------
[page 275]
 Attavādupādānaṁ yassa attavādupādānaṁ upādiyato na uppajjeyyuṁ
 sokaparidevadukkhadomanassupāyāsāti. No hetaṁ bhante. Sādhu
 bhikkhave ahampi kho taṁ bhikkhave attavādupādānaṁ na samanupassāmi
 yassa attavādupādānaṁ upādiyato na uppajjeyyuṁ sokaparidevadukkha-
 domanassupāyāsā. Taṁ bhikkhave diṭṭhinissayaṁ nissayetha yassa diṭṭhinissayaṁ
 nissayato na uppajjeyyuṁ sokaparidevadukkhadomanassupāyāsā
 passatha no tumhe bhikkhave taṁ diṭṭhinissayaṁ yassa diṭṭhinissayaṁ nissayato
 na uppajjeyyuṁ sokaparidevadukkhadomanassupāyāsāti. No hetaṁ
 bhante. Sādhu bhikkhave ahampi kho taṁ bhikkhave diṭṭhinissayaṁ
 na samanupassāmi yassa diṭṭhinissayaṁ < PTS. M I , 138 >nissayato na uppajjeyyuṁ
 sokaparidevadukkhadomanassupāyāsā.
      [284] Attani vā bhikkhave sati attaniyaṁ meti assāti.
 Evaṁ bhante. Attaniye vā bhikkhave sati attā meti assāti.
 Evaṁ bhante. Attani ca bhikkhave attaniye 1- ca saccato thetato
 anupalabbhiyamāne yampidaṁ 2- diṭṭhiṭṭhānaṁ so loko so attā so
 pecca bhavissāmi nicco dhuvo sassato avipariṇāmadhammo sassatisamaṁ
 tatheva ṭhassāmīti nanāyaṁ bhikkhave kevalo paripūro bāladhammoti.
 Kiñhi no siyā bhante kevalo hi 3- bhante 4- paripūro bāladhammoti.
 Taṁ kiṁ maññatha bhikkhave rūpaṁ niccaṁ vā aniccaṁ vāti. Aniccaṁ

  *  *  *  *  *  *
  Footnote:1 Po. attaniyeva saccato thetato ca. 2 Po. Ma. yampitaṁ.
 3-4 Sī. Yu. ayaṁ pāṭho natthi.
-------------------------------------------------
[page 276]
 Bhante. Yampanāniccaṁ dukkhaṁ vā taṁ sukhaṁ vāti. Dukkhaṁ bhante.
 Yampanāniccaṁ dukkhaṁ vipariṇāmadhammaṁ kallaṁ nu taṁ samanupassituṁ etaṁ
 mama esohamasmi eso me attāti. No hetaṁ bhante. Taṁ
 kiṁ maññatha bhikkhave vedanā .pe. Saññā ... Saṅkhārā ... Viññāṇaṁ
 niccaṁ vā aniccaṁ vāti. Aniccaṁ bhante. Yampanāniccaṁ dukkhaṁ
 vā taṁ sukhaṁ vāti. Dukkhaṁ bhante. Yampanāniccaṁ dukkhaṁ vipariṇāmadhammaṁ
 kallaṁ nu taṁ samanupassituṁ etaṁ mama esohamasmi eso me attāti.
 No hetaṁ bhante. Tasmātiha bhikkhave yaṅkiñci rūpaṁ atītānāgatapaccuppannaṁ
 ajjhattaṁ vā bahiddhā < PTS. M I , 139 >vā oḷārikaṁ vā sukhumaṁ vā
 hīnaṁ vā paṇītaṁ vā yaṁ dūre santike vā sabbaṁ rūpaṁ netaṁ mama
 nesohamasmi na meso attāti evametaṁ yathābhūtaṁ sammappaññāya
 daṭṭhabbaṁ. Yākāci vedanā .pe. Yākāci saññā ... Yekeci
 saṅkhārā ... Yaṅkiñci viññāṇaṁ atītānāgatapaccuppannaṁ ajjhattaṁ
 vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā
 yaṁ dūre santike vā sabbaṁ viññāṇaṁ netaṁ mama nesohamasmi
 na meso attāti evametaṁ yathābhūtaṁ sammappaññāya daṭṭhabbaṁ.
      [285] Evaṁ passaṁ bhikkhave sutavā ariyasāvako rūpasmiṁpi
 nibbindati vedanāyapi nibbindati saññāyapi nibbindati saṅkhāresupi 1-
 nibbindati viññāṇasmiṁpi nibbindati nibbindaṁ 2- virajjati virāgā

  *  *  *  *  *  *
  Footnote:1 Sī. Ma. Yu. pañcasu ṭhānesu pisaddo na dissati. 2 Ma. nibbidā.
-------------------------------------------------
[page 277]
 Vimuccati vimuttasmiṁ vimuttamiti ñāṇaṁ hoti khīṇā jāti vusitaṁ
 brahmacariyaṁ kataṁ karaṇīyaṁ nāparaṁ itthattāyāti pajānātīti 1-. Ayaṁ
 vuccati bhikkhave bhikkhu ukkhittapaligho itipi saṅkiṇṇaparikkho
 itipi abbhūḷhesiko itipi niraggaḷo itipi ariyo pannaddhajo
 pannabhāro visaṁyutto itipi. Kathañca bhikkhave bhikkhu ukkhittapaligho
 hoti. Idha bhikkhave bhikkhuno avijjā pahīnā hoti ucchinnamūlā
 tālāvatthukatā anabhāvaṅgatā āyatiṁ anuppādadhammā evaṁ kho bhikkhave
 bhikkhu ukkhittapaligho hoti. Kathañca bhikkhave bhikkhu saṅkiṇṇaparikkho
 hoti. Idha bhikkhave bhikkhuno ponobbhaviko jātisaṅkhāro
 pahīno hoti ucchinnamūlo tālāvatthukato anabhāvaṅgato āyatiṁ
 anuppādadhammo evaṁ kho bhikkhave bhikkhu saṅkiṇṇaparikkho hoti.
 Kathañca bhikkhave bhikkhu abbhūḷhesiko hoti. Idha bhikkhave bhikkhuno
 taṇhā pahīnā hoti ucchinnamūlā tālāvatthukatā anabhāvaṅgatā
 āyatiṁ anuppādadhammā evaṁ kho bhikkhave bhikkhu abbhūḷhesiko
 hoti. Kathañca bhikkhave bhikkhu niraggaḷo hoti. Idha bhikkhave
 bhikkhuno pañcorambhāgiyāni saññojanāni pahīnāni honti ucchinnamūlāni
 tālāvatthukatāni anabhāvaṅgatāni āyatiṁ anuppādadhammāni
 evaṁ kho bhikkhave bhikkhu niraggaḷo hoti. Kathañca bhikkhave bhikkhu
 ariyo pannaddhajo pannabhāro visaṁyutto hoti. Idha bhikkhave
 bhikkhuno asmimāno pahīno hoti ucchinnamūlo tālāvatthukato

  *  *  *  *  *  *
  Footnote:1 Po. Ma. itisaddo natthi.
-------------------------------------------------
[page 278]
 Anabhāvaṅgato āyatiṁ anuppādadhammo < PTS. M I , 140 >evaṁ kho bhikkhave bhikkhu
 ariyo pannaddhajo pannabhāro visaṁyutto hoti.
      [286] Evaṁ vimuttacittaṁ kho bhikkhave bhikkhuṁ saindā devā
 sabrahmakā sapajāpatikā anvesantā nādhigacchanti idaṁ nissitaṁ
 tathāgatassa viññāṇanti taṁ kissa hetu diṭṭhevāhaṁ bhikkhave dhamme
 tathāgataṁ ananuvajjoti 1- vadāmi. Evaṁvādiṁ kho maṁ bhikkhave evamakkhāyiṁ
 eke samaṇabrāhmaṇā asatā tucchā musā abhūtena abbhācikkhanti
 venayiko samaṇo gotamo sato sattassa ucchedaṁ vināsaṁ vibhavaṁ
 paññāpetīti. Yathā cāhaṁ bhikkhave na yathā cāhaṁ na vadāmi
 tathā maṁ te bhonto samaṇabrāhmaṇā asatā tucchā musā
 abhūtena abbhācikkhanti venayiko samaṇo gotamo sato sattassa
 ucchedaṁ vināsaṁ vibhavaṁ paññāpetīti. Pubbe cāhaṁ bhikkhave etarahi
 ca dukkhañceva paññāpemi dukkhassa ca nirodhaṁ. Tatra ce bhikkhave
 pare tathāgataṁ akkosanti paribhāsanti rosenti vihesenti ghaṭṭenti 2-
 tatra bhikkhave tathāgatassa na hoti āghāto na appaccayo na
 cetaso anabhinandi 3-. Tatra ce bhikkhave pare tathāgataṁ sakkaronti
 garukaronti mānenti pūjenti tatra bhikkhave tathāgatassa na hoti
 ānando na somanassaṁ [4]- cetaso ubbilāvitattaṁ. Tatra ce bhikkhave

  *  *  *  *  *  *
  Footnote:1 Ma. ananuvijjo. Yu. ananuvejjoti vadāmi. 2 Sī. Ma. Yu. vihesenti ghaṭṭentīti
 ime pāṭhā na dissanti. 3 Sī. Ma. Yu. anabhiraddhi. 4 Ma. Yu. nasaddo dissati.
-------------------------------------------------
[page 279]
 Pare tathāgataṁ sakkaronti garukaronti mānenti pūjenti tatra bhikkhave
 tathāgatassa evaṁ hoti yaṁ kho idaṁ pubbe pariññātaṁ tattha me
 evarūpā kārā karīyantīti.
      [287] Tasmātiha bhikkhave tumhe cepi pare akkoseyyuṁ
 paribhāseyyuṁ roseyyuṁ viheseyyuṁ ghaṭṭeyyuṁ 1- tatra tumhehi na āghāto
 na appaccayo na cetaso abhinandi 2- karaṇīyā. Tasmātiha bhikkhave
 tumhe cepi pare sakkareyyuṁ garukareyyuṁ māneyyuṁ pūjeyyuṁ tatra
 tumhehi na ānando na somanassaṁ na cetaso ubbilāvitattaṁ
 karaṇīyaṁ. Tasmātiha bhikkhave tumhe cepi pare sakkareyyuṁ garukareyyuṁ
 māneyyuṁ pūjeyyuṁ tatra tumhākaṁ evamassa yaṁ kho idaṁ pubbe
 pariññātaṁ tattha no 3- evarūpā kārā karīyantīti. Tasmātiha
 bhikkhave yaṁ na tumhākaṁ taṁ pajahatha taṁ vo pahīnaṁ dīgharattaṁ hitāya
 sukhāya bhavissati. Kiñca bhikkhave na tumhākaṁ rūpaṁ bhikkhave na
 tumhākaṁ taṁ pajahatha taṁ vo pahīnaṁ dīgharattaṁ hitāya sukhāya bhavissati.
 Vedanā bhikkhave na tumhākaṁ < PTS. M I , 141 >taṁ pajahatha sā vo pahīnā dīgharattaṁ
 hitāya sukhāya bhavissati. Saññā bhikkhave na tumhākaṁ taṁ pajahatha
 sā vo pahīnā dīgharattaṁ hitāya sukhāya bhavissati. Saṅkhārā bhikkhave
 na tumhākaṁ te pajahatha te vo pahīnā dīgharattaṁ hitāya sukhāya
 bhavissanti. Viññāṇaṁ bhikkhave na tumhākaṁ taṁ pajahatha taṁ vo
 pahīnaṁ dīgharattaṁ hitāya sukhāya bhavissati. Taṁ kiṁ maññatha bhikkhave

  *  *  *  *  *  *
  Footnote:1 Ma. ghaṭṭeyyunti pāṭho natthi. Yu. viheseyyuṁ ghaṭṭeyyunti ime pāṭhā na
 disasanti. 2 Sī. Ma. Yu. anabhiraddhi. 3 Po. Ma. me.
-------------------------------------------------
[page 280]
 Yaṁ imasmiṁ jetavane tiṇakaṭṭhasākhāpalāsaṁ taṁ jano hareyya vā
 ḍaheyya vā yathāpaccayaṁ vā kareyya api nu tumhākaṁ evamassa
 amhe jano harati vā ḍahati vā yathāpaccayaṁ vā karotīti. No
 hetaṁ bhante taṁ kissa hetu na hi no etaṁ bhante attā
 vā attaniyaṁ vāti. Evameva kho bhikkhave yaṁ na tumhākaṁ taṁ
 pajahatha taṁ vo pahīnaṁ dīgharattaṁ hitāya sukhāya bhavissati. Kiñca
 bhikkhave na tumhākaṁ rūpaṁ bhikkhave na tumhākaṁ taṁ pajahatha taṁ
 vo pahīnaṁ dīgharattaṁ hitāya sukhāya bhavissati. Vedanā bhikkhave .pe.
 Saññā bhikkhave .pe. Saṅkhārā bhikkhave .pe. Viññāṇaṁ
 bhikkhave na tumhākaṁ taṁ pajahatha taṁ vo pahīnaṁ dīgharattaṁ hitāya
 sukhāya bhavissati.
      [288] Evaṁ svākkhāto bhikkhave mayā dhammo uttāno
 vivaṭo pakāsito chinnapilotiko evaṁ svākkhāte bhikkhave mayā
 dhamme uttāne vivaṭe pakāsite chinnapilotike ye te bhikkhū
 arahanto khīṇāsavā vusitavanto katakaraṇīyā ohitabhārā anuppattasadatthā
 parikkhīṇabhavasaññojanā sammadaññāvimuttā vaṭṭantesaṁ natthi
 paññāpanāya. Evaṁ svākkhāto bhikkhave mayā dhammo uttāno
 vivaṭo pakāsito chinnapilotiko evaṁ svākkhāte bhikkhave mayā
 dhamme uttāne vivaṭe pakāsite chinnapilotike yesaṁ bhikkhūnaṁ
 pañcorambhāgiyāni saññojanāni pahīnāni sabbe te opapātikā
-------------------------------------------------
[page 281]
 Tattha parinibbāyino anāvattidhammā tasmā lokā. Evaṁ svākkhāto
 bhikkhave mayā dhammo uttāno vivaṭo pakāsito chinnapilotiko
 evaṁ svākkhāte bhikkhave mayā dhamme uttāne vivaṭe pakāsite
 chinnapilotike yesaṁ bhikkhūnaṁ tīṇi saññojanāni pahīnāni rāgadosamohatanubhūtā
 sabbe te sakadāgāmino sakideva imaṁ lokaṁ āgantvā
 dukkhassantaṁ karissanti. Evaṁ svākkhāto bhikkhave mayā dhammo
 uttāno vivaṭo pakāsito chinnapilotiko evaṁ svākkhāte bhikkhave
 mayā dhamme uttāne vivaṭe pakāsite chinnapilotike yesaṁ bhikkhūnaṁ
 tīṇi saññojanāni pahīnāni sabbe te sotāpannā avinipātadhammā
 niyatā sambodhiparāyanā. Evaṁ svākkhāto bhikkhave mayā dhammo
 uttāno vivaṭo pakāsito chinnapilotiko evaṁ svākkhāte bhikkhave
 mayā dhamme uttāne vivaṭe pakāsite chinnapilotike ye te bhikkhū
 dhammānusārino saddhānusārino sabbe te sambodhiparāyanā. Evaṁ
 svākkhāto bhikkhave mayā dhammo uttāno vivaṭo pakāsito chinnapilotiko
 evaṁ svākkhāte bhikkhave mayā dhamme uttāne vivaṭe
 pakāsite chinnapilotike yesaṁ mayi saddhāmattaṁ pemamattaṁ sabbe
 te saggaparāyanāti.
      Idamavocabhagavā attamanā te bhikkhū bhagavato bhāsitaṁ abhinandunti.
                  Alagaddūpamasuttaṁ niṭṭhitaṁ dutiyaṁ.
                     --------------
-------------------------------------------------
[page 282]
                         Vammikasuttaṁ
      [289] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tena kho pana samayena
 āyasmā kumārakassapo andhavane viharati. Atha kho aññatarā
 devatā abhikkantāya rattiyā abhikkantavaṇṇā kevalakappaṁ andhavanaṁ
 obhāsetvā yenāyasmā kumārakassapo tenupasaṅkami upasaṅkamitvā
 ekamantaṁ aṭṭhāsi. Ekamantaṁ ṭhitā kho sā devatā āyasmantaṁ
 kumārakassapaṁ etadavoca bhikkhu bhikkhu ayaṁ vammiko rattiṁ dhūmāyati 1-
 divā pajjalati brāhmaṇo evamāha abhikkhana sumedha satthaṁ
 ādāyāti. Abhikkhananto sumedho satthaṁ ādāya addasa paliṅgaṁ 2-
 paliṅgā bhanteti 3-. Brāhmaṇo evamāha ukkhipa paliṅgaṁ abhikkhana
 sumedha satthaṁ ādāyāti. Abhikkhananto sumedho satthaṁ ādāya
 addasa uddhumāyikaṁ uddhumāyikā bhanteti. Brāhmaṇo evamāha
 ukkhipa uddhumāyikaṁ abhikkhana sumedha satthaṁ ādāyāti. Abhikkhananto
 sumedho satthaṁ ādāya addasa dvidhāpathaṁ dvidhāpatho bhanteti.
 Brāhmaṇo evamāha ukkhipa dvidhāpathaṁ abhikkhana sumedha satthaṁ
 ādāyāti. Abhikkhananto sumedho satthaṁ ādāya addasa paṅkavāraṁ 4-
 paṅkavāro bhanteti. [5]- < PTS. M I , 143 >Ukkhipa paṅkavāraṁ abhikkhana sumedha satthaṁ
 ādāyāti. Abhikkhananto sumedho satthaṁ ādāya addasa kummaṁ

  *  *  *  *  *  *
  Footnote:1 Sī. dhūpāyati. 2 Sī. Yu. palaṅgiṁ. 3 Ma. Yu. bhadanteti. sabbattha īdisameva.
 4 Sī. Ma. Yu. caṅgavāraṁ. 5 brāhmaṇo evamāhāti ime pāṭhā naṭṭhā bhaveyyuṁ.
-------------------------------------------------
[page 283]
 Kummo bhanteti. Brāhmaṇo evamāha ukkhipa kummaṁ abhikkhana
 sumedha satthaṁ ādāyāti. Abhikkhananto sumedho satthaṁ ādāya
 addasa asisūnaṁ asisūnā bhanteti. Brāhmaṇo evamāha ukkhipa
 asisūnaṁ abhikkhana sumedha satthaṁ ādāyāti. Abhikkhananto sumedho
 satthaṁ ādāya addasa maṁsapesiṁ maṁsapesi bhanteti. Brāhmaṇo
 evamāha ukkhipa maṁsapesiṁ abhikkhana sumedha satthaṁ ādāyāti.
 Abhikkhananto sumedho satthaṁ ādāya addasa nāgaṁ nāgo bhanteti.
 Brāhmaṇo evamāha tiṭṭhatu nāgo mā nāgaṁ ghaṭṭesi namo
 karohi nāgassāti. Ime kho tvaṁ bhikkhu paṇṇarasaṁ pañhe
 bhagavantaṁ upasaṅkamitvā puccheyyāsi yathā te bhagavā byākaroti
 tathā naṁ dhāreyyāsi. Nāhantaṁ bhikkhu passāmi sadevake loke
 samārake sabrahmake sassamaṇabrāhmaṇiyā pajāya sadevamanussāya
 yo imesaṁ pañhānaṁ veyyākaraṇena cittaṁ ārādheyya aññatra
 tathāgatena vā tathāgatasāvakena vā ito vā pana sutvāti.
 Idamavoca sā devatā idaṁ vatvā tattheva antaradhāyi.
      [290] Atha kho āyasmā kumārakassapo tassā rattiyā
 accayena yena bhagavā tenupasaṅkami upasaṅkamitvā bhagavantaṁ
 abhivādetvā ekamantaṁ nisīdi. Ekamantaṁ nisinno kho āyasmā
 kumārakassapo bhagavantaṁ etadavoca imaṁ bhante rattiṁ aññatarā
 devatā abhikkantāya rattiyā abhikkantavaṇṇā kevalakappaṁ andhavanaṁ
-------------------------------------------------
[page 284]
 Obhāsetvā yenāhaṁ tenupasaṅkami upasaṅkamitvā ekamantaṁ aṭṭhāsi.
 Ekamantaṁ ṭhitā kho bhante sā devatā maṁ etadavoca bhikkhu bhikkhu
 ayaṁ vammiko rattiṁ dhūmāyati divā pajjalati brāhmaṇo evamāha
 abhikkhana sumedha satthaṁ ādāyāti. Abhikkhananto sumedho satthaṁ
 ādāya addasa paliṅgaṁ paliṅgā bhanteti. Brāhmaṇo evamāha
 ukkhipa paliṅgaṁ abhikkhana sumedha satthaṁ ādāyāti. Abhikkhananto
 sumedho satthaṁ ādāya addasa uddhumāyikaṁ uddhumāyikā bhanteti
 .pe. Addasa nāgaṁ nāgo bhanteti. Brāhmaṇo evamāha
 tiṭṭhatu nāgo mā nāgaṁ ghaṭṭesi namo karohi nāgassāti.
 Ime kho tvaṁ bhikkhu paṇṇarasa pañhe bhagavantaṁ upasaṅkamitvā
 puccheyyāsi yathā te bhagavā byākaroti tathā naṁ dhāreyyāsi.
 Nāhantaṁ bhikkhu passāmi sadevake loke samārake sabrahmake
 sassamaṇabrāhmaṇiyā pajāya sadevamanussāya yo imesaṁ pañhānaṁ
 veyyākaraṇena cittaṁ ārādheyya aññatra tathāgatena vā tathāgatasāvakena
 vā ito vā pana sutvāti. Idamavoca bhante
 sā devatā idaṁ vatvā tattheva antaradhāyi. Ko nu kho
 bhante vammiko kā rattiṁ dhūmāyanā kā divā pajjalanā ko
 brāhmaṇo ko sumedho kiṁ satthaṁ kā abhikkhanā 1- kā paliṅgī
 kā uddhumāyikā ko dvidhāpatho kiṁ paṅkavāraṁ ko kummo kā

  *  *  *  *  *  *
  Footnote:1 Yu. kiṁ abhikkhaṇaṁ.
-------------------------------------------------
[page 285]
 Asisūnā kā maṁsapesi ko nāgoti.
      [291] < PTS. M I , 144 >Vammikoti kho bhikkhu imassetaṁ cātummahābhūtikassa
 kāyassa adhivacanaṁ mātāpettikasambhavassa odanakummāsūpacayassa
 aniccucchādanaparimaddanabhedanavidhaṁsanadhammassa. Kā rattiṁ dhūmāyanāti
 yaṁ kho bhikkhu divā kammante ārabbha rattiṁ anuvitakketi anuvicāreti
 ayaṁ rattiṁ dhūmāyanā. Kā divā pajjalanāti yaṁ kho bhikkhu rattiṁ
 anuvitakketvā anuvicāretvā divā kammante payojeti kāyena
 vācāya ayaṁ divā pajjalanā. Brāhmaṇoti kho bhikkhu tathāgatassetaṁ
 adhivacanaṁ arahato sammāsambuddhassa. Sumedhoti kho bhikkhu sekhassetaṁ
 bhikkhuno adhivacanaṁ. Satthanti kho bhikkhu ariyāyetaṁ paññāya adhivacanaṁ.
 Abhikkhanāti kho bhikkhu viriyārambhassetaṁ adhivacanaṁ. Paliṅgīti kho
 bhikkhu avijjāyetaṁ adhivacanaṁ. Ukkhipa paliṅgaṁ pajaha avijjaṁ abhikkhana
 sumedha satthaṁ ādāyāti ayametassa attho. Uddhumāyikāti kho
 bhikkhu kodhupāyāsassetaṁ adhivacanaṁ. Ukkhipa uddhumāyikaṁ pajaha
 kodhupāyāsaṁ abhikkhana sumedha satthaṁ ādāyāti ayametassa attho.
 Dvidhāpathoti kho bhikkhu vicikicchāyetaṁ adhivacanaṁ. Ukkhipa dvidhāpathaṁ
 pajaha vicikicchaṁ abhikkhana sumedha satthaṁ ādāyāti ayametassa attho.
 Paṅkavāranti kho bhikkhu pañcannetaṁ nīvaraṇānaṁ adhivacanaṁ kāmachandanīvaraṇassa
 byāpādanīvaraṇassa thīnamiddhanīvaraṇassa uddhaccakukkuccanīvaraṇassa
 vicikicchānīvaraṇāya. Ukkhipa paṅkavāraṁ pajaha pañca
-------------------------------------------------
[page 286]
 Nīvaraṇe abhikkhana sumedha satthaṁ ādāyāti ayametassa attho.
 Kummoti kho bhikkhu pañcannetaṁ upādānakkhandhānaṁ adhivacanaṁ seyyathīdaṁ
 rūpūpādānakkhandhassa vedanūpādānakkhandhassa saññūpādānakkhandhassa
 saṅkhārūpādānakkhandhassa viññāṇūpādānakkhandhassa. Ukkhipa kummaṁ
 pajaha pañcupādānakkhandhe abhikkhana sumedha satthaṁ ādāyāti
 ayametassa attho. Asisūnāti kho bhikkhu pañcannetaṁ kāmaguṇānaṁ
 adhivacanaṁ cakkhuviññeyyānaṁ rūpānaṁ iṭṭhānaṁ kantānaṁ manāpānaṁ
 piyarūpānaṁ kāmūpasañhitānaṁ rajanīyānaṁ sotaviññeyyānaṁ saddānaṁ ...
 Ghānaviññeyyānaṁ gandhānaṁ ... Jivhāviññeyyānaṁ rasānaṁ ... Kāyaviññeyyānaṁ
 phoṭṭhabbānaṁ iṭṭhānaṁ kantānaṁ manāpānaṁ piyarūpānaṁ
 kāmūpasañhitānaṁ < PTS. M I , 145 >rajanīyānaṁ. Ukkhipa asisūnaṁ pajaha pañca kāmaguṇe
 abhikkhana sumedha satthaṁ ādāyāti ayametassa attho. Maṁsapesīti
 kho bhikkhu nandirāgassetaṁ adhivacanaṁ. Ukkhipa maṁsapesiṁ pajaha
 nandirāgaṁ abhikkhana sumedha satthaṁ ādāyāti ayametassa attho.
 Nāgoti kho bhikkhu khīṇāsavassetaṁ bhikkhuno adhivacanaṁ. Tiṭṭhatu nāgo
 mā nāgaṁ ghaṭṭesi namo karohi nāgassāti ayametassa atthoti.
      Idamavoca bhagavā attamano āyasmā kumārakassapo bhagavato
 bhāsitaṁ abhinandīti.
                   Vammikasuttaṁ niṭṭhitaṁ tatiyaṁ.
                        --------
-------------------------------------------------
[page 287]
                        Rathavinītasuttaṁ
      [292] Evamme sutaṁ ekaṁ samayaṁ bhagavā rājagahe viharati
 veḷuvane kalandakanivāpe. Atha kho sambahulā jātibhūmikā 1- bhikkhū
 jātibhūmiyaṁ vassaṁ vuṭṭhā yena bhagavā tenupasaṅkamiṁsu upasaṅkamitvā
 bhagavantaṁ abhivādetvā ekamantaṁ nisīdiṁsu. Ekamantaṁ nisinne kho te
 bhikkhū bhagavā etadavoca ko nu kho bhikkhave jātibhūmiyaṁ jātibhūmikānaṁ
 bhikkhūnaṁ sabrahmacārīnaṁ evaṁ sambhāvito attanā ca appiccho
 appicchakathañca bhikkhūnaṁ kattā attanā ca santuṭṭho santuṭṭhikathañca
 bhikkhūnaṁ kattā attanā ca pavivitto vivekakathañca bhikkhūnaṁ
 kattā attanā ca asaṁsaṭṭho asaṁsaggakathañca bhikkhūnaṁ kattā attanā
 ca āraddhaviriyo viriyārambhakathañca bhikkhūnaṁ kattā attanā ca
 sīlasampanno sīlasampadākathañca bhikkhūnaṁ kattā attanā ca samādhisampanno
 samādhisampadākathañca bhikkhūnaṁ kattā attanā ca paññāsampanno
 paññāsampadākathañca bhikkhūnaṁ kattā attanā ca
 vimuttisampanno vimuttisampadākathañca bhikkhūnaṁ kattā attanā ca
 vimuttiñāṇadassanasampanno vimuttiñāṇadassanasampadākathañca bhikkhūnaṁ
 kattā ovādako viññāpako sandassako samādapako < PTS. M I , 146 >samuttejako
 sampahaṁsako sabrahmacārīnanti. Puṇṇo nāma bhante āyasmā

  *  *  *  *  *  *
  Footnote:1 Sī. Yu. jātibhūmakā.
-------------------------------------------------
[page 288]
 Mantāṇiputto jātibhūmiyaṁ jātibhūmikānaṁ bhikkhūnaṁ sabrahmacārīnaṁ evaṁ
 sambhāvito attanā ca appiccho appicchakathañca bhikkhūnaṁ kattā
 attanā ca santuṭṭho .pe. Attanā ca pavivitto ... Attanā
 ca asaṁsaṭṭho ... Attanā ca āraddhaviriyo ... Attanā ca sīlasampanno ...
 Attanā ca samādhisampanno ... Attanā ca paññāsampanno ...
 Attanā ca vimuttisampanno ... Attanā ca vimuttiñāṇadassanasampanno
 vimuttiñāṇadassanasampadākathañca bhikkhūnaṁ kattā
 ovādako viññāpako sandassako samādapako samuttejako sampahaṁsako
 sabrahmacārīnanti.
      [293] Tena kho pana samayena āyasmā sārīputto bhagavato
 avidūre nisinno hoti. Atha kho āyasmato sārīputtassa
 etadahosi lābhā āyasmato puṇṇassa mantāṇiputtassa suladdhaṁ
 āyasmato puṇṇassa mantāṇiputtassa yassa viññū sabrahmacārī
 satthu sammukhā anumāssa anumāssa vaṇṇaṁ bhāsanti tañca satthā
 abbhanumodati appevanāma mayampi kadāci karahaci āyasmatā
 puṇṇena mantāṇiputtena saddhiṁ samāgamaṁ gaccheyyāma appevanāma
 siyā kocideva kathāsallāpoti.
      [294] Atha kho bhagavā rājagahe yathābhirantaṁ viharitvā yena
 sāvatthī tena cārikaṁ pakkāmi anupubbena cārikañcaramāno yena
 sāvatthī tadavasari. Tatra sudaṁ bhagavā sāvatthiyaṁ viharati jetavane
-------------------------------------------------
[page 289]
 Anāthapiṇḍikassa ārāme. Assosi kho āyasmā puṇṇo
 mantāṇiputto bhagavā kira sāvatthiṁ anuppatto sāvatthiyaṁ viharati
 jetavane anāthapiṇḍikassa ārāmeti. Atha kho āyasmā puṇṇo
 mantāṇiputto senāsanaṁ saṁsāmetvā pattacīvaraṁ ādāya yena sāvatthī
 tena cārikaṁ pakkāmi anupubbena cārikañcaramāno yena sāvatthī
 jetavanaṁ anāthapiṇḍikassa ārāmo yena bhagavā tenupasaṅkami upasaṅkamitvā
 bhagavantaṁ abhivādetvā ekamantaṁ nisīdi. Ekamantaṁ
 nisinnaṁ kho āyasmantaṁ puṇṇaṁ mantāṇiputtaṁ bhagavā dhammiyā
 kathāya sandassesi samādapesi samuttejesi sampahaṁsesi. Atha kho
 āyasmā puṇṇo mantāṇiputto bhagavatā dhammiyā kathāya
 sandassito samādapito samuttejito sampahaṁsito bhagavato bhāsitaṁ
 abhinanditvā anumoditvā uṭṭhāyāsanā bhagavantaṁ abhivādetvā
 padakkhiṇaṁ katvā yena andhavanaṁ tenupasaṅkami divāvihārāya.
      [295] Atha kho aññataro bhikkhu yenāyasmā sārīputto
 tenupasaṅkami upasaṅkamitvā āyasmantaṁ sārīputtaṁ etadavoca yassa
 kho tvaṁ āvuso sārīputta puṇṇassa nāma bhikkhuno mantāṇiputtassa
 abhiṇhaṁ kittayamāno ahosi so < PTS. M I , 147 >bhagavatā dhammiyā kathāya
 sandassito samādapito samuttejito sampahaṁsito bhagavato bhāsitaṁ
 abhinanditvā anumoditvā uṭṭhāyāsanā bhagavantaṁ abhivādetvā
 padakkhiṇaṁ katvā yena andhavanaṁ tena pakkanto divāvihārāyāti.
-------------------------------------------------
[page 290]
 Atha kho āyasmā sārīputto taramānarūpo nisīdanaṁ ādāya āyasmantaṁ
 puṇṇaṁ mantāṇiputataṁ piṭṭhito piṭṭhito anubandhi sīsānulokī.
 Atha kho āyasmā puṇṇo mantāṇiputto andhavanaṁ ajjhogāhetvā
 aññatarasmiṁ rukkhamūle divāvihāraṁ nisīdi āyasmāpi kho sārīputto
 andhavanaṁ ajjhogāhetvā aññatarasmiṁ rukkhamūle divāvihāraṁ nisīdi.
      [296] Atha kho āyasmā sārīputto sāyaṇhasamayaṁ paṭisallānā
 vuṭṭhito yenāyasmā puṇṇo mantāṇiputto tenupasaṅkami upasaṅkamitvā
 āyasmatā puṇṇena mantāṇiputtena saddhiṁ sammodi
 sammodanīyaṁ kathaṁ sārāṇīyaṁ vītisāretvā ekamantaṁ nisīdi. Ekamantaṁ
 nisinno kho āyasmā sārīputto āyasmantaṁ puṇṇaṁ mantāṇiputtaṁ
 etadavoca bhagavati no āvuso brahmacariyaṁ vussatīti.
 Evamāvusoti. Kinnu kho āvuso sīlavisuddhatthaṁ bhagavataṁ brahmacariyaṁ
 vussatīti. No hidaṁ āvuso. Kiṁ panāvuso cittavisuddhatthaṁ bhagavati
 brahmacariyaṁ vussatīti. No hidaṁ āvuso. Kinnu kho āvuso
 diṭṭhivisuddhatthaṁ bhagavati brahmacariyaṁ vussatīti. No hidaṁ āvuso.
 Kiṁ panāvuso kaṅkhāvitaraṇavisuddhatthaṁ bhagavati brahmacariyaṁ vussatīti.
 No hidaṁ āvuso. Kinnu kho āvuso maggāmaggañāṇadassanavisuddhatthaṁ
 bhagavati brahmacariyaṁ vussatīti. No hidaṁ āvuso.
 Kiṁ panāvuso paṭipadāñāṇadassanavisuddhatthaṁ bhagavati brahmacariyaṁ
 vussatīti. No hidaṁ āvuso. Kinnu kho āvuso ñāṇadassanavisuddhatthaṁ
-------------------------------------------------
[page 291]
 Bhagavati brahmacariyaṁ vussatīti. No hidaṁ āvuso.
 Kinnu kho āvuso sīlavisuddhatthaṁ bhagavati brahmacariyaṁ vussatīti iti
 puṭṭho samāno no hidaṁ āvusoti vadesi kiṁ panāvuso cittavisuddhatthaṁ
 bhagavati brahmacariyaṁ vussatīti iti puṭṭho samāno no
 hidaṁ āvusoti vadesi kinnu kho āvuso diṭṭhivisuddhatthaṁ bhagavati
 brahmacariyaṁ vussatīti iti puṭṭho samāno no hidaṁ āvusoti
 vadesi kiṁ panāvuso kaṅkhāvitaraṇavisuddhatthaṁ ... Kinnu kho āvuso
 maggāmaggañāṇadassanavisuddhatthaṁ ... Kiṁ panāvuso paṭipadāñāṇadassana-
 visuddhatthaṁ ... Kinnu kho āvuso ñāṇadassanavisuddhatthaṁ bhagavati brahmacariyaṁ
 vussatīti iti puṭṭho samāno no hidaṁ āvusoti vadesi
 kimatthaṁ carahāvuso bhagavati < PTS. M I , 148 >brahmacariyaṁ vussatīti. Anupādāparinibbānatthaṁ
 kho āvuso bhagavati brahmacariyaṁ vussatīti. Kinnu kho
 āvuso sīlavisuddhi anupādāparinibbānanti. No hidaṁ āvuso. Kiṁ
 panāvuso cittavisuddhi anupādāparinibbānanti. No hidaṁ āvuso.
 Kinnu kho āvuso diṭṭhivisuddhi anupādāparinibbānanti. No hidaṁ
 āvuso. Kiṁ panāvuso kaṅkhāvitaraṇavisuddhi anupādāparinibbānanti.
 No hidaṁ āvuso. Kinnu kho āvuso maggāmaggañāṇadassanavisuddhi
 anupādāparinibbānanti. No hidaṁ āvuso. Kiṁ panāvuso
 paṭipadāñāṇadassanavisuddhi anupādāparinibbānanti. No hidaṁ āvuso.
 Kinnu kho āvuso ñāṇadassanavisuddhi anupādāparinibbānanti. No
-------------------------------------------------
[page 292]
 Hidaṁ āvuso. Kiṁ panāvuso aññatra imehi dhammehi anupādāparinibbānanti.
 No hidaṁ āvuso. Kinnu kho āvuso sīlavisuddhi
 anupādāparinibbānanti iti puṭṭho samāno no hidaṁ āvusoti
 vadesi kiṁ panāvuso cittavisuddhi anupādāparinibbānanti iti puṭṭho
 samāno no hidaṁ āvusoti vadesi kinnu kho āvuso diṭṭhivisuddhi
 anupādāparinibbānanti .pe. Kiṁ panāvuso kaṅkhāvitaraṇavisuddhi ...
 Kinnu kho āvuso maggāmaggañāṇadassanavisuddhi ... Kiṁ panāvuso
 paṭipadāñāṇadassanavisuddhi ... Kinnu kho āvuso ñāṇadassanavisuddhi
 anupādāparinibbānanti iti puṭṭho samāno no hidaṁ āvusoti
 vadesi kiṁ panāvuso aññatra imehi dhammehi anupādāparinibbānanti
 iti puṭṭho samāno no hidaṁ āvusoti vadesi yathākathaṁ
 panāvuso imassa bhāsitassa attho daṭṭhabboti.
      [297] Sīlavisuddhiṁ ce āvuso bhagavā anupādāparinibbānaṁ
 paññāpessa saupādānaññeva samānaṁ anupādāparinibbānaṁ
 paññāpessa. Cittavisuddhiṁ ce āvuso bhagavā anupādāparinibbānaṁ
 paññāpessa saupādānaññeva samānaṁ anupādāparinibbānaṁ
 paññāpessa. Diṭṭhivisuddhiṁ ce āvuso bhagavā anupādāparinibbānaṁ
 paññāpessa saupādānaññeva samānaṁ anupādāparinibbānaṁ
 paññāpessa. Kaṅkhāvitaraṇavisuddhiṁ ce āvuso bhagavā anupādāparinibbānaṁ
 paññāpessa saupādānaññeva samānaṁ anupādāparinibbānaṁ
-------------------------------------------------
[page 293]
 Paññāpessa. Maggāmaggañāṇadassanavisuddhiṁ ce āvuso bhagavā
 anupādāparinibbānaṁ paññāpessa saupādānaññeva samānaṁ
 anupādāparinibbānaṁ paññāpessa. Paṭipadāñāṇadassanavisuddhiṁ ce āvuso
 bhagavā anupādāparinibbānaṁ paññāpessa saupādānaññeva samānaṁ
 anupādāparinibbānaṁ paññāpessa. Ñāṇadassanavisuddhiṁ ce āvuso
 bhagavā anupādāparinibbānaṁ paññāpessa saupādānaññeva samānaṁ
 anupādāparinibbānaṁ paññāpessa. Aññatra ce āvuso imehi
 dhammehi anupādāparinibbānaṁ abhavissa puthujjano parinibbāyeyya
 puthujjano hi āvuso aññatra imehi dhammehi. Tenahāvuso
 upamante karissāmi upamāyapidhekacce viññū purisā bhāsitassa atthaṁ
 ājānanti.
      [298] Seyyathāpi āvuso rañño pasenadissa kosalassa
 sāvatthiyaṁ < PTS. M I , 149 >paṭivasantassa sākete kiñcideva accāyikaṁ karaṇīyaṁ
 uppajjeyya tassa antarā ca sāvatthiṁ antarā ca sāketaṁ satta
 rathavinītāni upaṭṭhapeyyuṁ atha kho āvuso rājā pasenadi kosalo
 sāvatthiyā nikkhamitvā antepuradvāre paṭhamaṁ rathavinītaṁ abhirūheyya
 paṭhamena rathavinītena dutiyaṁ rathavinītaṁ pāpuṇeyya paṭhamaṁ rathavinītaṁ
 vissajjeyya dutiyaṁ rathavinītaṁ abhirūheyya dutiyena rathavinītena tatiyaṁ
 rathavinītaṁ pāpuṇeyya dutiyaṁ rathavinītaṁ vissajjeyya tatiyaṁ rathavinītaṁ
 abhirūheyya tatiyena rathavinītena catutthaṁ rathavinītaṁ pāpuṇeyya tatiyaṁ
-------------------------------------------------
[page 294]
 Rathavinītaṁ vissajjeyya catutthaṁ rathavinītaṁ abhirūheyya catutthena rathavinītena
 pañcamaṁ rathavinītaṁ pāpuṇeyya catutthaṁ rathavinītaṁ vissajjeyya pañcamaṁ
 rathavinītaṁ abhirūheyya pañcamena rathavinītena chaṭṭhaṁ rathavinītaṁ pāpuṇeyya
 pañcamaṁ rathavinītaṁ vissajjeyya chaṭṭhaṁ rathavinītaṁ abhirūheyya chaṭṭhena
 rathavinītena sattamaṁ rathavinītaṁ pāpuṇeyya chaṭṭhaṁ rathavinītaṁ vissajjeyya
 sattamaṁ rathavinītaṁ abhirūheyya sattamena rathavinītena sāketaṁ anupāpuṇeyya
 antepuradvāraṁ tamenaṁ antepuradvāragataṁ samānaṁ mittāmaccā
 ñātisālohitā evaṁ puccheyyuṁ iminā tvaṁ mahārāja
 rathavinītena sāvatthiyaṁ sāketaṁ anuppatto antepuradvāranti kathaṁ
 byākaramāno nu kho āvuso mahārājā pasenadi kosalo sammā
 byākaramāno byākareyyāti. Evaṁ byākaramāno kho āvuso
 rājā pasenadi kosalo sammā byākaramāno byākareyya idha
 me sāvatthiyaṁ paṭivasantassa sākete kiñcideva accāyikaṁ karaṇīyaṁ
 uppajji tassa me antarā ca sāvatthiṁ antarā ca sāketaṁ
 satta rathavinītāni upaṭṭhapesuṁ atha khvāhaṁ sāvatthiyā nikkhamitvā
 antepuradvāre paṭhamaṁ rathavinītaṁ abhiruyhiṁ paṭhamena rathavinītena dutiyaṁ
 rathavinītaṁ pāpuṇiṁ paṭhamaṁ rathavinītaṁ nissajjiṁ dutiyaṁ rathavinītaṁ abhiruyhiṁ
 dutiyena rathavinītena tatiyaṁ rathavinītaṁ pāpuṇiṁ dutiyaṁ rathavinītaṁ nissajjiṁ
 tatiyaṁ rathavinītaṁ abhiruyhiṁ tatiyena rathavinītena catutthaṁ rathavinītaṁ pāpuṇiṁ
 tatiyaṁ rathavinītaṁ nissajjiṁ catutthaṁ rathavinītaṁ abhiruyhiṁ catutthena rathavinītena
-------------------------------------------------
[page 295]
 Pañcamaṁ rathavinītaṁ pāpuṇiṁ catutthaṁ rathavinītaṁ nissajjiṁ pañcamaṁ rathavinītaṁ
 abhiruyhiṁ pañcamena rathavinītena chaṭṭhaṁ rathavinītaṁ pāpuṇiṁ pañcamaṁ
 rathavinītaṁ nissajjiṁ chaṭṭhaṁ rathavinītaṁ abhiruyhiṁ chaṭṭhena rathavinītena
 sattamaṁ rathavinītaṁ pāpuṇiṁ chaṭṭhaṁ rathavinītaṁ nissajjiṁ sattamaṁ rathavinītaṁ
 abhiruyhiṁ sattamena rathavinītena sāketaṁ anuppatto antepuradvāranti
 evaṁ byākaramāno kho āvuso rājā pasenadi kosalo sammā
 byākaramāno byākareyyāti evameva kho āvuso sīlavisuddhi
 yāvadeva cittavisuddhatthā cittavisuddhi yāvadeva diṭṭhivisuddhatthā
 diṭṭhivisuddhi yāvadeva kaṅkhāvitaraṇavisuddhatthā kaṅkhāvitaraṇavisuddhi
 yāvadeva maggāmaggañāṇadassanavisuddhatthā maggāmaggañāṇadassanavisuddhi
 yāvadeva paṭipadāñāṇadassanavisuddhatthā paṭipadāñāṇadassanavisuddhi
 yāvadeva ñāṇadassanavisuddhatthā ñāṇadassanavisuddhi yāvadeva
 anupādāparinibbānatthā anupādāparinibbānatthaṁ kho āvuso bhagavati
 brahmacariyaṁ vussatīti.
      [299] Evaṁ vutte āyasmā sārīputto āyasmantaṁ puṇṇaṁ
 mantāṇiputtaṁ etadavoca ko nāmo āyasmā kathañca panāyasmantaṁ
 sabrahmacārī jānantīti. Puṇṇoti kho me āvuso nāmaṁ mantāṇiputtoti
 ca pana maṁ sabrahmacārī jānantīti. Acchariyaṁ āvuso
 abbhūtaṁ āvuso yathātaṁ sutavatā sāvakena sammadeva satthu sāsanaṁ
 ājānantena evamevaṁ āyasmatā puṇṇena mantāṇiputtena
-------------------------------------------------
[page 296]
 Gambhīrā gambhīrā paññā anumāssa anumāssa byākatā lābhā
 sabrahmacārīnaṁ suladdhaṁ sabrahmacārīnaṁ ye āyasmantaṁ puṇṇaṁ mantāṇiputtaṁ
 labhanti dassanāya labhanti payirupāsanāya velaṇḍukena 1- cepi
 sabrahmacārī āyasmantaṁ mantāṇiputtaṁ muddhanā pariharantā labheyyuṁ
 dassanāya labheyyuṁ payirupāsanāya tesampi lābhā tesampi suladdhaṁ
 amhākampi lābhā amhākampi suladdhaṁ ye mayaṁ āyasmantaṁ puṇṇaṁ
 mantāṇiputtaṁ labhāma dassanāya labhāma payirupāsanāyāti.
      [300] Evaṁ vutte āyasmā puṇṇo mantāṇiputto āyasmantaṁ
 sārīputtaṁ etadavoca ko nāmo āyasmā kathañca panāyasmantaṁ
 sabrahmacārī jānantīti. Upatissoti kho me āvuso nāmaṁ sārīputtoti
 ca pana maṁ sabrahmacārī jānantīti. Satthukappena vata
 kira bho sāvakena saddhiṁ mantayamānā na jānimha āyasmā
 sārīputtoti sace hi mayaṁ jāneyyāma āyasmā sārīputtoti
 ettakampi no nappaṭibhāseyya acchariyaṁ āvuso abbhūtaṁ āvuso
 yathātaṁ sutavatā sāvakena sammadeva satthu sāsanaṁ ājānantena
 evamevaṁ āyasmatā sārīputtena gambhīrā gambhīrā paññā anumāssa
 anumāssa pucchitā lābhā sabrahmacārīnaṁ suladdhaṁ sabrahmacārīnaṁ
 ye āyasmantaṁ sārīputtaṁ labhanti dassanāya labhanti payirupāsanāya
 velaṇḍukena cepi sabrahmacārī āyasmantaṁ sārīputtaṁ muddhanā

  *  *  *  *  *  *
  Footnote:1 Sī. Yu. celaṇḍukena.
-------------------------------------------------
[page 297]
 Pariharantā labheyyuṁ dassanāya labheyyuṁ payirupāsanāya < PTS. M I , 151 >tesampi lābhā
 tesampi suladdhaṁ amhākampi lābhā amhākampi suladdhaṁ ye mayaṁ
 āyasmantaṁ sārīputtaṁ labhāma dassanāya labhāma payirupāsanāyāti.
      Itiha te ubhopi mahānāgā aññamaññassa subhāsitaṁ
 samanumodiṁsūti.
                  Rathavinītasuttaṁ niṭṭhitaṁ catutthaṁ.
                       -----------
-------------------------------------------------
[page 298]
                         Nivāpasuttaṁ
      [301] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
 Bhagavā etadavoca na bhikkhave nevāpiko nivāpaṁ nivapati migajātānaṁ
 imaṁ me nivāpaṁ nivuttaṁ migajātā paribhuñjantā dīghāyukā vaṇṇavanto
 ciraṁ dīghamaddhānaṁ yāpentūti. Evañca kho bhikkhave nevāpiko
 nivāpaṁ nivapati migajātānaṁ imaṁ me nivāpaṁ nivuttaṁ migajātā
 anūpakhajja mucchitā bhojanāni bhuñjissanti anūpakhajja mucchitā
 bhojanāni bhuñjamānā madaṁ āpajjissanti mattā samānā pamādaṁ
 āpajjissanti pamattā samānā yathākāmakaraṇīyā bhavissanti imasmiṁ
 nivāpeti.
      [302] Tatra bhikkhave paṭhamā migajātā amuṁ nivāpaṁ nivuttaṁ
 nevāpikassa anūpakhajja mucchitā bhojanāni bhuñjiṁsu te tattha
 anūpakhajja mucchitā bhuñjamānā madaṁ āpajjiṁsu mattā samānā
 pamādaṁ āpajjiṁsu pamattā samānā yathākāmakaraṇīyā ahesuṁ
 nevāpikassa amusmiṁ nivāpe evañhi te bhikkhave paṭhamā migajātā
 na parimucciṁsu nevāpikassa iddhānubhāvā.
      [303] Tatra bhikkhave dutiyā migajātā evaṁ samacintesuṁ ye
-------------------------------------------------
[page 299]
 Kho te paṭhamā migajātā amuṁ nivāpaṁ nivuttaṁ nevāpikassa anūpakhajja
 mucchitā bhojanāni bhuñjiṁsu te tattha anūpakhajja mucchitā bhojanāni
 bhuñjamānā madaṁ āpajjiṁsu mattā samānā pamādaṁ āpajjiṁsu pamattā
 samānā < PTS. M I , 152 >yathākāmakaraṇīyā ahesuṁ nevāpikassa amusmiṁ nivāpe
 evañhi te paṭhamā migajātā na parimucciṁsu nevāpikassa
 iddhānubhāvā yannūna mayaṁ sabbaso nivāpabhojanā paṭivirameyyāma
 bhayabhogā paṭiviratā araññāyatanāni ajjhogāhetvā vihareyyāmāti
 te sabbaso nivāpabhojanā paṭiviramiṁsu bhayabhogā paṭiviratā
 araññāyatanāni ajjhogāhetvā vihariṁsu. Tesaṁ gimhānaṁ pacchime māse
 tiṇodakasaṅkhaye adhimattakasimānaṁ patto kāyo hoti tesaṁ adhimattakasimānaṁ
 pattakāyānaṁ balaviriyaṁ parihāyi balaviriye parihīne tameva
 nivāpaṁ nivuttaṁ nevāpikassa paccāgamiṁsu te tattha anūpakhajja mucchitā
 bhojanāni bhuñjiṁsu te tattha anūpakhajja mucchitā bhojanāni bhuñjamānā
 madaṁ āpajjiṁsu mattā samānā pamādaṁ āpajjiṁsu pamattā samānā
 yathākāmakaraṇīyā ahesuṁ nevāpikassa amusmiṁ nivāpe evañhi te
 bhikkhave dutiyāpi migajātā na parimucciṁsu nevāpikassa iddhānubhāvā.
      [304] Tatra bhikkhave tatiyā migajātā evaṁ samacintesuṁ ye
 kho te paṭhamā migajātā amuṁ nivāpaṁ nivuttaṁ nevāpikassa .pe.
 Evañhi te paṭhamā migajātā na parimucciṁsu nevāpikassa iddhānubhāvā
 yepi te dutiyā migajātā evaṁ samacintesuṁ ye kho te paṭhamā
-------------------------------------------------
[page 300]
 Migajātā amuṁ nivāpaṁ nivuttaṁ nevāpikassa .pe. Evañhi te paṭhamā
 migajātā na parimucciṁsu nevāpikassa iddhānubhāvā yannūna mayaṁ sabbaso
 nivāpabhojanā paṭivirameyyāma bhayabhogā paṭiviratā araññāyatanāni
 ajjhogāhetvā vihareyyāmāti te sabbaso nivāpabhojanā
 paṭiviramiṁsu bhayabhogā paṭiviratā araññāyatanāni ajjhogāhetvā
 vihariṁsu tesaṁ gimhānaṁ pacchime māse tiṇodakasaṅkhaye adhimattakasimānaṁ
 patto kāyo hoti tesaṁ adhimattakasimānaṁ pattakāyānaṁ
 balaviriyaṁ parihāyi balaviriye parihīne tameva nivāpaṁ nivuttaṁ nevāpikassa
 paccāgamiṁsu te tatra anūpakhajja mucchitā bhojanāni bhuñjiṁsu te
 tatra anūpakhajja mucchitā bhojanāni bhuñjamānā madaṁ āpajjiṁsu
 mattā samānā pamādaṁ āpajjiṁsu pamattā samānā yathākāmakaraṇīyā
 ahesuṁ nevāpikassa amusmiṁ nivāpe evañhi te dutiyāpi migajātā
 na parimucciṁsu nevāpikassa iddhānubhāvā yannūna mayaṁ amuṁ nivāpaṁ
 nivuttaṁ nevāpikassa < PTS. M I , 153 >upanissāya āsayaṁ kappeyyāma tatrāsayaṁ
 kappetvā amuṁ nivāpaṁ nivuttaṁ nevāpikassa ananūpakhajja amucchitā 1-
 bhojanāni bhuñjissāma ananūpakhajja amucchitā bhojanāni bhuñjamānā
 na madaṁ āpajjissāma amattā samānā nappamādaṁ āpajjissāma
 appamattā samānā na yathākāmakaraṇīyā bhavissāma nevāpikassa
 amusmiṁ nivāpeti. Te amuṁ nivāpaṁ nivuttaṁ nevāpikassa upanissāya
 āsayaṁ kappayiṁsu tatrāsayaṁ kappetvā amuṁ nivāpaṁ nivuttaṁ nevāpikassa

  *  *  *  *  *  *
  Footnote:1 Po. mucchitā. ito paraṁ evaṁ ñātabbaṁ.
-------------------------------------------------
[page 301]
 Ananūpakhajja amucchitā bhojanāni bhuñjiṁsu te tatra ananūpakhajja
 amucchitā bhojanāni bhuñjamānā na madaṁ āpajjiṁsu amattā samānā
 nappamādaṁ āpajjiṁsu appamattā samānā na yathākāmakaraṇīyā
 ahesuṁ nevāpikassa amusmiṁ nivāpeti 1- tatra bhikkhave nevāpikassa
 ca nevāpikaparisāya ca etadahosi apissu 2- nāmime tatiyā migajātā
 keṭubhino iddhimantassu 3- nāmime tatiyā migajātā parajanā imañca
 nāma nivāpaṁ nivuttaṁ paribhuñjanti na ca nesaṁ jānāma āgatiṁ vā
 gatiṁ vā yannūna mayaṁ imaṁ nivāpaṁ nivuttaṁ mahatīhi daṇḍavāgurāhi 4-
 samantā sappadesaṁ anuparivāreyyāma appevanāma tatiyānaṁ migajātānaṁ
 āsayaṁ passeyyāma yattha te gāhaṁ gaccheyyunti. Te amuṁ nivāpaṁ
 nivuttaṁ mahatīhi daṇḍavāgurāhi samantā sappadesaṁ anuparivāresuṁ.
 Addasāsuṁ kho bhikkhave nevāpiko ca nevāpikaparisā ca tatiyānaṁ
 migajātānaṁ āsayaṁ yattha te gāhaṁ agamaṁsu. Evañhi te bhikkhave
 tatiyāpi migajātā na parimucciṁsu nevāpikassa iddhānubhāvā.
      [305] Tatra bhikkhave catutthā migajātā evaṁ samacintesuṁ
 ye kho te paṭhamā migajātā .pe. Evañhi te paṭhamā migajātā
 na parimucciṁsu nevāpikassa iddhānubhāvā yepi te dutiyā migajātā
 evaṁ samacintesuṁ ye kho te paṭhamā migajātā .pe. Evañhi
 te paṭhamā migajātā na parimucciṁsu nevāpikassa iddhānubhāvā yannūna

  *  *  *  *  *  *
  Footnote:1 Ma. Yu. itisaddo natthi. 2 Sī. Yu. saṭhassu. Ma. saṭhāssu. sabūbatth īdisameva.
 3 Po. Ma. iddhimantāssu. sabbattha īdisameva. 4 Sī. Ma. Yu. daṇdavākarāhi.
-------------------------------------------------
[page 302]
 Mayaṁ .pe. Evañhi te dutiyā migajātā na parimucciṁsu nevāpikassa
 iddhānubhāvā yepi te tatiyā migajātā evaṁ samacintesuṁ ye
 kho te paṭhamā migajātā .pe. Evañhi te paṭhamā migajātā
 na parimucciṁsu nevāpikassa iddhānubhāvā yepi te dutiyā migajātā
 evaṁ samacintesuṁ ye kho te paṭhamā < PTS. M I , 154 >migajātā .pe. Evañhi
 te paṭhamā migajātā na parimucciṁsu nevāpikassa iddhānubhāvā
 yannūna mayaṁ .pe. Evañhi te dutiyā migajātā na parimucciṁsu
 nevāpikassa iddhānubhāvā yannūna mayaṁ amuṁ nivāpaṁ nivuttaṁ
 nevāpikassa upanissāya āsayaṁ kappeyyāma tatrāsayaṁ kappetvā
 amuṁ nivāpaṁ nivuttaṁ nevāpikassa ananūpakhajja amucchitā bhojanāni
 bhuñjissāma ananūpakhajja amucchitā bhojanāni bhuñjamānā na madaṁ
 āpajjissāma amattā samānā nappamādaṁ āpajjissāma appamattā
 samānā na yathākāmakaraṇīyā bhavissāma nevāpikassa amusmiṁ nivāpeti
 te amuṁ nivāpaṁ nivuttaṁ nevāpikassa upanissāya āsayaṁ kappayiṁsu
 tatrāsayaṁ kappetvā amuṁ nivāpaṁ nivuttaṁ nevāpikassa ananūpakhajja
 amucchitā bhojanāni bhuñjiṁsu te tattha ananūpakhajja amucchitā bhojanāni
 bhuñjamānā na madaṁ āpajjiṁsu amattā samānā nappamādaṁ āpajjiṁsu
 appamattā samānā na yathākāmakaraṇīyā ahesuṁ nevāpikassa amusmiṁ
 nivāpe. Tatra nevāpikassa ca nevāpikaparisāya ca etadahosi
 apissu nāmime tatiyā migajātā keṭubhino iddhimantassu nāmime
-------------------------------------------------
[page 303]
 Tatiyā migajātā parajanā .pe. Addasāsuṁ kho nevāpiko ca
 nevāpikaparisā ca tatiyānaṁ migajātānaṁ āsayaṁ yattha te gāhaṁ agamaṁsu
 evañhi te tatiyāpi migajātā na parimucciṁsu nevāpikassa iddhānu
 bhāvā yannūna mayampi yattha agati nevāpikassa ca nevāpikaparisāya
 ca tatrāsayaṁ kappeyyāma tatrāsayaṁ kappetvā amuṁ nivāpaṁ nivuttaṁ
 nevāpikassa ananūpakhajja amucchitā bhojanāni bhuñjamānā na madaṁ
 āpajjissāma amattā samānā nappamādaṁ āpajjissāma appamattā
 samānā na yathākāmakaraṇīyā < PTS. M I , 155 >bhavissāma nevāpikassa amusmiṁ
 nivāpeti. Te yattha agati nevāpikassa ca nevāpikaparisāya ca
 tatrāsayaṁ kappayiṁsu tatrāsayaṁ kappetvā amuṁ nivāpaṁ nivuttaṁ
 nevāpikassa ananūpakhajja amucchitā bhojanāni bhuñjiṁsu te tattha
 ananūpakhajja amucchitā bhojanāni bhuñjamānā na madaṁ āpajjiṁsu
 amattā samānā nappamādaṁ āpajjiṁsu appamattā samānā na
 yathākāmakaraṇīyā ahesuṁ nevāpikassa amusmiṁ nivāpe. Tatra bhikkhave
 nevāpikassa ca nevāpikaparisāya ca etadahosi apissu nāmime
 catutthā migajātā keṭubhino iddhimantassu nāmime catutthā migajātā
 parajanā imañca nāma nivāpaṁ nivuttaṁ paribhuñjanti na ca nesaṁ
 jānāma āgatiṁ vā gatiṁ vā yannūna mayaṁ imaṁ nivāpaṁ nivuttaṁ mahatīhi
 daṇḍavāgurāhi samantā sappadesaṁ anuparivāreyyāma appevanāma
 catutthānaṁ migajātānaṁ āsayaṁ passeyyāma yattha te gāhaṁ gaccheyyunti
-------------------------------------------------
[page 304]
 Te amuṁ nivāpaṁ nivuttaṁ mahatīhi daṇḍavāgurāhi samantā sappadesaṁ
 anuparivāresuṁ. Neva kho bhikkhave addasāsuṁ nevāpiko ca nevāpikaparisā
 ca catutthānaṁ migajātānaṁ āsayaṁ yattha te gāhaṁ gaccheyyuṁ.
 Tatra bhikkhave nevāpikassa ca nevāpikaparisāya ca etadahosi sace
 kho mayaṁ catutthe migajāte ghaṭṭessāma te ghaṭṭitā aññe
 ghaṭṭessanti evaṁ imaṁ nivāpaṁ nivuttaṁ sabbaso migajātā riñcissanti 1-
 yannūna mayaṁ catutthe migajāte ajjhupekkheyyāmāti. Ajjhupekkhiṁsu
 kho bhikkhave nevāpiko ca nevāpikaparisā ca catutthe migajāte
 evañhi te bhikkhave catutthāpi migajātā parimucciṁsu nevāpikassa
 iddhānubhāvā.
      [306] Upamā kho me ayaṁ bhikkhave katā atthassa
 viññāpanāya. Ayañcevettha attho. Nivāpoti kho bhikkhave pañcannetaṁ
 kāmaguṇānaṁ adhivacanaṁ. Nevāpikoti kho bhikkhave mārassetaṁ pāpimato
 adhivacanaṁ. Nevāpikaparisāti kho bhikkhave māraparisāyetaṁ adhivacanaṁ.
 Migajātāti kho bhikkhave samaṇabrāhmaṇānametaṁ adhivacanaṁ.
      [307] Tatra bhikkhave paṭhamā samaṇabrāhmaṇā amuṁ nivāpaṁ
 nivuttaṁ mārassa amūni ca lokāmisāni anūpakhajja < PTS. M I , 156 >mucchitā bhojanāni
 bhuñjiṁsu te tattha anūpakhajja mucchitā bhojanāni bhuñjamānā madaṁ
 āpajjiṁsu mattā samānā pamādaṁ āpajjiṁsu pamattā samānā
 yathākāmakaraṇīyā ahesuṁ mārassa amusmiṁ nivāpe amusmiṁ ca

  *  *  *  *  *  *
  Footnote:1 Ma. parimuccissanti.
-------------------------------------------------
[page 305]
 Lokāmise evañhi te bhikkhave paṭhamā samaṇabrāhmaṇā na
 parimucciṁsu mārassa iddhānubhāvā. Seyyathāpi te bhikkhave paṭhamā
 migajātā tathūpame ahaṁ ime paṭhame samaṇabrāhmaṇe vadāmi.
      [308] Tatra bhikkhave dutiyā samaṇabrāhmaṇā evaṁ samacintesuṁ
 ye kho te paṭhamā samaṇabrāhmaṇā amuṁ nivāpaṁ nivuttaṁ mārassa
 amūni ca lokāmisāni anūpakhajja mucchitā bhojanāni bhuñjiṁsu te
 tattha anūpakhajja mucchitā bhojanāni bhuñjamānā madaṁ āpajjiṁsu
 mattā samānā pamādaṁ āpajjiṁsu pamattā samānā yathākāmakaraṇīyā
 ahesuṁ mārassa amusmiṁ nivāpe amusmiṁ ca lokāmise evañhi
 te paṭhamā samaṇabrāhmaṇā na parimucciṁsu mārassa iddhānubhāvā
 yannūna mayaṁ sabbaso nivāpabhojanā lokāmisā paṭivirameyyāma
 bhayabhogā paṭiviratā araññāyatanāni ajjhogāhetvā vihareyyāmāti
 te sabbaso nivāpabhojanā lokāmisā paṭiviramiṁsu te sabbaso nivāpabhojanā
 lokāmisā paṭiviratā bhayabhogā paṭiviratā araññāyatanāni
 ajjhogāhetvā vihariṁsu te tattha sākabhakkhāpi ahesuṁ
 sāmākabhakkhāpi ahesuṁ nīvārabhakkhāpi ahesuṁ daddulabhakkhāpi ahesuṁ
 haṭabhakkhāpi ahesuṁ kaṇabhakkhāpi ahesuṁ ācāmabhakkhāpi ahesuṁ
 piññākabhakkhāpi ahesuṁ tiṇabhakkhāpi ahesuṁ gomayabhakkhāpi ahesuṁ
 vanamūlaphalāhārā yāpesuṁ pavattaphalabhojī tesaṁ gimhānaṁ pacchime
 māse tiṇodakasaṅkhaye adhimattakasimānaṁ patto kāyo hoti tesaṁ
-------------------------------------------------
[page 306]
 Adhimattakasimānaṁ pattakāyānaṁ balaviriyaṁ parihāyi balaviriye parihīne
 cetovimutti parihāyi cetovimuttiyā parihīnāya tameva nivāpaṁ nivuttaṁ
 mārassa paccāgamiṁsu tāni ca lokāmisāni te tattha anūpakhajja
 mucchitā bhojanāni bhuñjiṁsu te tattha anūpakhajja mucchitā bhojanāni
 bhuñjamānā madaṁ āpajjiṁsu mattā samānā pamādaṁ āpajjiṁsu pamattā
 samānā yathākāmakaraṇīyā ahesuṁ mārassa amusmiṁ nivāpe amusmiṁ
 ca lokāmise evañhi te bhikkhave dutiyāpi samaṇabrāhmaṇā na
 parimucciṁsu mārassa < PTS. M I , 157 >iddhānubhāvā. Seyyathāpi te bhikkhave dutiyā
 migajātā tathūpame ahaṁ ime dutiye samaṇabrāhmaṇe vadāmi.
      [309] Tatra bhikkhave tatiyā samaṇabrāhmaṇā evaṁ samacintesuṁ
 ye kho te paṭhamā samaṇabrāhmaṇā .pe. Evañhi te paṭhamā
 samaṇabrāhmaṇā na parimucciṁsu mārassa iddhānubhāvā yepi te
 dutiyā samaṇabrāhmaṇā evaṁ samacintesuṁ ye kho te paṭhamā
 samaṇabrāhmaṇā .pe. Evañhi te paṭhamā samaṇabrāhmaṇā
 na parimucciṁsu mārassa iddhānubhāvā yannūna mayaṁ sabbaso nivāpabhojanā
 lokāmisā paṭivirameyyāma bhayabhogā paṭiviratā araññāyatanāni
 ajjhogāhetvā vihareyyāmāti te sabbaso nivāpabhojanā
 lokāmisā paṭiviramiṁsu bhayabhogā paṭiviratā araññāyatanāni ajjhogāhetvā
 vihariṁsu te tattha sākabhakkhāpi ahesuṁ .pe. Pavattaphalabhojī
 tesaṁ gimhānaṁ pacchime māse tiṇodakasaṅkhaye adhimattakasimānaṁ
-------------------------------------------------
[page 307]
 Patto kāyo hoti tesaṁ adhimattakasimānaṁ pattakāyānaṁ
 balaviriyaṁ parihāyi balaviriye parihīne cetovimutti parihāyi cetovimuttiyā
 parihīnāya tameva nivāpaṁ nivuttaṁ mārassa paccāgamiṁsu
 tāni lokāmisāni te tattha anūpakhajja mucchitā bhojanāni bhuñjiṁsu
 te tattha anūpakhajja mucchitā bhojanāni bhuñjamānā madaṁ āpajjiṁsu
 mattā samānā pamādaṁ āpajjiṁsu pamattā samānā yathākāmakaraṇīyā
 ahesuṁ mārassa amusmiṁ nivāpe amusmiṁ ca lokāmise evañhi
 te dutiyāpi samaṇabrāhmaṇā na parimucciṁsu mārassa iddhānubhāvā
 yannūna mayaṁ amuṁ nivāpaṁ nivuttaṁ mārassa amūni ca lokāmisāni
 upanissāya āsayaṁ kappeyyāma tatrāsayaṁ kappetvā amuṁ nivāpaṁ
 nivuttaṁ mārassa amūni ca lokāmisāni ananūpakhajja amucchitā
 bhojanāni bhuñjissāma ananūpakhajja amucchitā bhojanāni bhuñjamānā
 na madaṁ āpajjissāma amattā samānā nappamādaṁ āpajjissāma
 appamattā samānā na yathākāmakaraṇīyā bhavissāma mārassa amusmiṁ
 nivāpe amusmiṁ ca lokāmiseti te amuṁ nivāpaṁ nivuttaṁ mārassa
 amūni ca lokāmisāni upanissāya āsayaṁ kappayiṁsu. Tatrāsayaṁ
 kappetvā amuṁ nivāpaṁ nivuttaṁ mārassa amūni ca lokāmisāni
 ananūpakhajja amucchitā bhojanāni bhuñjamānā na madaṁ āpajjiṁsu
 amattā samānā nappamādaṁ āpajjiṁsu appamattā samānā na
 yathākāmakaraṇīyā ahesuṁ mārassa amusmiṁ nivāpe amusmiṁ ca
-------------------------------------------------
[page 308]
 Lokāmise. Apica kho evaṁ diṭṭhikā ahesuṁ sassato loko
 itipi asassato loko itipi antavā loko itipi anantavā
 loko itipi taṁ jīvaṁ taṁ sarīraṁ itipi aññaṁ jīvaṁ aññaṁ sarīraṁ
 itipi hoti tathāgato parammaraṇā itipi na hoti tathāgato
 parammaraṇā itipi hoti ca na ca hoti tathāgato parammaraṇā
 itipi neva hoti na na hoti tathāgato parammaraṇā < PTS. M I , 158 >itipi evañhi
 te bhikkhave tatiyāpi samaṇabrāhmaṇā na parimucciṁsu mārassa
 iddhānubhāvā. Seyyathāpi te bhikkhave tatiyā migajātā tathūpame
 ahaṁ ime tatiye samaṇabrāhmaṇe vadāmi.
      [310] Tatra bhikkhave catutthā samaṇabrāhmaṇā evaṁ samacintesuṁ
 ye kho te paṭhamā samaṇabrāhmaṇā .pe. Evañhi te paṭhamā
 samaṇabrāhmaṇā na parimucciṁsu mārassa iddhānubhāvā yepi te dutiyā
 samaṇabrāhmaṇā evaṁ samacintesuṁ ye kho te paṭhamā samaṇabrāhmaṇā
 .pe. Evañhi te paṭhamā samaṇabrāhmaṇā na
 parimucciṁsu mārassa iddhānubhāvā yannūna mayaṁ .pe. Evañhi
 te dutiyā samaṇabrāhmaṇā na parimucciṁsu mārassa iddhānubhāvā
 yepi te tatiyā samaṇabrāhmaṇā evaṁ samacintesuṁ ye kho te
 paṭhamā samaṇabrāhmaṇā .pe. Evañhi te paṭhamā samaṇabrāhmaṇā
 na parimucciṁsu mārassa iddhānubhāvā yepi te dutiyā
 samaṇabrāhmaṇā evaṁ samacintesuṁ ye kho te paṭhamā samaṇabrāhmaṇā
-------------------------------------------------
[page 309]
 .pe. Evañhi te paṭhamā samaṇabrāhmaṇā na
 parimucciṁsu mārassa iddhānubhāvā yannūna mayaṁ .pe. Evañhi
 te dutiyāpi samaṇabrāhmaṇā na parimucciṁsu mārassa iddhānubhāvā
 yannūna mayaṁ amuṁ nivāpaṁ nivuttaṁ mārassa amūni ca lokāmisāni
 upanissāya āsayaṁ kappeyyāma tatrāsayaṁ kappetvā amuṁ nivāpaṁ
 nivuttaṁ mārassa amūni ca lokāmisāni .pe. Ananūpakhajja amucchitā
 bhojanāni bhuñjamānā na madaṁ āpajjissāma amattā samānā
 nappamādaṁ āpajjissāma appamattā samānā na yathākāmakaraṇīyā
 bhavissāma mārassa amusmiṁ nivāpe amusmiṁ ca lokāmiseti te
 amuṁ nivāpaṁ nivuttaṁ mārassa amūni ca lokāmisāni upanissāya
 āsayaṁ kappayiṁsu tatrāsayaṁ kappetvā amuṁ nivāpaṁ nivuttaṁ mārassa
 amūni ca lokāmisāni ananupakhajja amucchitā bhojanāni bhuñjiṁsu te
 tattha ananūpakhajja amucchitā bhojanāni bhuñjamānā na madaṁ āpajjiṁsu
 amattā samānā nappamādaṁ āpajjiṁsu appamattā samānā na yathākāmakaraṇīyā
 ahesuṁ mārassa amusmiṁ nivāpe amusmiṁ ca lokāmise.
 Apica kho evaṁ diṭṭhikā ahesuṁ sassato loko itipi .pe.
 Neva hoti na na hoti tathāgato parammaraṇā itipi evañhi
 te tatiyāpi samaṇabrāhmaṇā na parimucciṁsu mārassa iddhānubhāvā
 yannūna mayaṁ yattha agati mārassa ca māraparisāya ca tatrāsayaṁ
 kappeyyāma tatrāsayaṁ kappetvā amuṁ nivāpaṁ nivuttaṁ mārassa
-------------------------------------------------
[page 310]
 Amūni ca lokāmisāni ananūpakhajja amucchitā bhojanāni bhuñjissāma
 ananūpakhajja amucchitā bhojanāni bhuñjamānā na madaṁ āpajjissāma
 amattā samānā nappamādaṁ āpajjissāma appamattā samānā na
 yathākāmakaraṇīyā bhavissāma mārassa amusmiṁ nivāpe amusmiṁ ca
 lokāmiseti te yattha agati mārassa ca māraparisāya ca tatrāsayaṁ
 kappayiṁsu tatrāsayaṁ kappetvā amuṁ nivāpaṁ < PTS. M I , 159 >nivuttaṁ mārassa amūni
 ca lokāmisāni ananūpakhajja amucchitā bhojanāni bhuñjiṁsu te tattha
 ananūpakhajja amucchitā bhojanāni bhuñjamānā na madaṁ āpajjiṁsu
 amattā samānā nappamādaṁ āpajjiṁsu appamattā samānā na
 yathākāmakaraṇīyā ahesuṁ mārassa amusmiṁ nivāpe amusmiṁ ca
 lokāmise evañhi te bhikkhave catutthāpi samaṇabrāhmaṇā
 parimucciṁsu mārassa iddhānubhāvā. Seyyathāpi te bhikkhave catutthā
 migajātā tathūpame ahaṁ ime catutthe samaṇabrāhmaṇe vadāmi.
      [311] Kathañca bhikkhave agati mārassa ca māraparisāya ca.
 Idha bhikkhave bhikkhu vivicceva kāmehi vivicca akusalehi dhammehi
 savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati
 ayaṁ vuccati bhikkhave bhikkhu andhamakāsi māraṁ apadaṁ vadhitvā māracakkhuṁ
 adassanaṁ gato pāpimato. Puna caparaṁ bhikkhave bhikkhu vitakkavicārānaṁ
 vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ
 samādhijaṁ pītisukhaṁ dutiyaṁ jhānaṁ .pe. Tatiyaṁ jhānaṁ .pe. Catutthaṁ
-------------------------------------------------
[page 311]
 Jhānaṁ upasampajja viharati ayaṁ vuccati bhikkhave bhikkhu andhamakāsi
 māraṁ apadaṁ vadhitvā māracakkhuṁ adassanaṁ gato pāpimato. Puna
 caparaṁ bhikkhave bhikkhu sabbaso rūpasaññānaṁ samatikkamā paṭighasaññānaṁ
 aṭṭhaṅgamā nānattasaññānaṁ amanasikārā ananto ākāsoti
 ākāsānañcāyatanaṁ upasampajja viharati ayaṁ vuccati bhikkhave bhikkhu
 andhamakāsi māraṁ apadaṁ vadhitvā māracakkhuṁ adassanaṁ gato pāpimato.
 Puna caparaṁ bhikkhave bhikkhu sabbaso ākāsānañcāyatanaṁ samatikkamma
 anantaṁ viññāṇanti viññāṇañcāyatanaṁ upasampajja viharati .pe.
 Sabbaso viññāṇañcāyatanaṁ < PTS. M I , 160 >samatikkamma natthi kiñcīti ākiñcaññāyatanaṁ
 upasampajja viharati .pe. Sabbaso ākiñcaññāyatanaṁ
 samatikkamma nevasaññānāsaññāyatanaṁ upasampajja viharati .pe.
 Puna caparaṁ bhikkhave bhikkhu sabbaso nevasaññānāsaññāyatanaṁ
 samatikkamma saññāvedayitanirodhaṁ upasampajja viharati paññāya
 cassa disvā āsavā parikkhīṇā honti ayaṁ vuccati bhikkhave
 bhikkhu andhamakāsi māraṁ apadaṁ vadhitvā māracakkhuṁ adassanaṁ gato
 pāpimato tiṇṇo loko visattikanti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                   Nivāpasuttaṁ niṭṭhitaṁ pañcamaṁ.
                      ------------
-------------------------------------------------
[page 312]
                      Pāsarāsisuttaṁ 1-
      [312] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho bhagavā pubbaṇhasamayaṁ
 nivāsetvā pattacīvaramādāya sāvatthiṁ piṇḍāya pāvisi.
 Atha kho sambahulā bhikkhū yena āyasmā ānando tenupasaṅkamiṁsu
 upasaṅkamitvā āyasmantaṁ ānandaṁ etadavocuṁ cirassutā no āvuso
 ānanda bhagavatā sammukhā dhammī kathā sādhu mayaṁ āvuso ānanda
 labheyyāma bhagavato sammukhā dhammiṁ kathaṁ savanāyāti. Tenahāyasmanto
 yena rammakassa brāhmaṇassa assamo tenupasaṅkamatha appevanāma
 labheyyātha bhagavato sammukhā dhammiṁ kathaṁ savanāyāti. Evamāvusoti
 kho te bhikkhū āyasmato ānandassa paccassosuṁ. Atha kho
 bhagavā sāvatthiyaṁ piṇḍāya caritvā pacchābhattaṁ piṇḍapātapaṭikkanto
 āyasmantaṁ ānandaṁ āmantesi āyāmānanda yena pubbārāmo
 migāramātu pāsādo tenupasaṅkamissāma divāvihārāyāti. Evaṁ
 bhanteti kho āyasmā ānando bhagavato paccassosi. < PTS. M I , 161 >Atha kho
 bhagavā āyasmatā ānandena saddhiṁ yena pubbārāmo migāramātu
 pāsādo tenupasaṅkami divāvihārāya. Atha kho bhagavā sāyaṇhasamayaṁ
 paṭisallānā vuṭṭhito āyasmantaṁ ānandaṁ āmantesi āyāmānanda

  *  *  *  *  *  *
  Footnote:1 Yu. ariyapariyesanasuttanti dissati.
-------------------------------------------------
[page 313]
 Yena pubbakoṭṭhako tenupasaṅkamissāma gattāni parisiñcitunti.
 Evaṁ bhanteti kho āyasmā ānando bhagavato paccassosi. Atha
 kho bhagavā āyasmatā ānandena saddhiṁ yena pubbakoṭṭhako
 tenupasaṅkami gattāni parisiñcituṁ pubbakoṭṭhake gattāni parisiñcitvā
 paccuttaritvā ekacīvaro aṭṭhāsi gattāni pubbāpayamāno. Atha
 kho āyasmā ānando bhagavantaṁ etadavoca ayaṁ bhante rammakassa
 brāhmaṇassa assamo avidūre ramaṇīyo bhante rammakassa
 brāhmaṇassa assamo pāsādiko bhante rammakassa brāhmaṇassa
 assamo sādhu bhante bhagavā yena rammakassa brāhmaṇassa
 assamo tenupasaṅkamatu anukampaṁ upādāyāti. Adhivāsesi bhagavā
 tuṇhībhāvena. Atha kho bhagavā yena rammakassa brāhmaṇassa
 assamo tenupasaṅkami. Tena kho pana samayena sambahulā bhikkhū
 rammakassa brāhmaṇassa assame dhammiyā kathāya sannisinnā
 honti. Atha kho bhagavā bahidvārakoṭṭhake aṭṭhāsi kathāpariyosānaṁ
 āgamayamāno.
      [313] Atha kho bhagavā kathāpariyosānaṁ viditvā ukkāsitvā
 aggaḷaṁ ākoṭesi. Vivariṁsu kho te bhikkhū bhagavato dvāraṁ.
 Atha kho bhagavā rammakassa brāhmaṇassa assamaṁ pavisitvā paññatte
 āsane nisīdi. Nisajja kho bhagavā bhikkhū āmantesi kāya nuttha
 bhikkhave etarahi kathāya sannisinnā kā ca pana vo antarā kathā
-------------------------------------------------
[page 314]
 Vippakatāti. Bhagavantameva kho no bhante ārabbha dhammī kathā
 vippakatā atha bhagavā anuppattoti. Sādhu bhikkhave etaṁ kho
 bhikkhave tumhākaṁ paṭirūpaṁ kulaputtānaṁ saddhā agārasmā anagāriyaṁ
 pabbajitānaṁ yaṁ tumhe dhammiyā kathāya sannisīdeyyātha. Sannipatitānaṁ
 vo bhikkhave dvayaṁ karaṇīyaṁ dhammī vā kathā ariyo vā
 tuṇhībhāvo. Dvemā bhikkhave pariyesanā 1- anariyā ca pariyesanā
 ariyā ca pariyesanā.
      [314] Katamā ca bhikkhave anariyā pariyesanā. Idha bhikkhave
 ekacco attanā jātidhammo samāno jātidhammaññeva pariyesati
 attanā jarādhammo samāno < PTS. M I , 162 >jarādhammaññeva pariyesati attanā
 byādhidhammo samāno byādhidhammaññeva pariyesati attanā maraṇadhammo
 samāno maraṇadhammaññeva pariyesati attanā sokadhammo
 samāno sokadhammaññeva pariyesati attanā saṅkilesadhammo samāno
 saṅkilesadhammaññeva pariyesati. Kiñca bhikkhave jātidhammaṁ vadetha.
 Puttabhariyaṁ bhikkhave jātidhammaṁ dāsidāsaṁ jātidhammaṁ ajeḷakaṁ jātidhammaṁ
 kukkuṭasūkaraṁ jātidhammaṁ hatthigavāssavaḷavaṁ jātidhammaṁ jātarūparajataṁ
 jātidhammaṁ. Jātidhammā hete bhikkhave upadhayo etthāyaṁ
 gadhito mucchito ajjhāpanno attanā jātidhammo samāno jātidhammaññeva
 pariyesati. Kiñca bhikkhave jarādhammaṁ vadetha. Puttabhariyaṁ
 bhikkhave jarādhammaṁ dāsidāsaṁ jarādhammaṁ ajeḷakaṁ jarādhammaṁ

  *  *  *  *  *  *
  Footnote:1 Ma. Yu. ariyā ca pariyesanā anariyā ca pariyesanā.
-------------------------------------------------
[page 315]
 Kukkuṭasūkaraṁ jarādhammaṁ hatthigavāssavaḷavaṁ jarādhammaṁ jātarūparajataṁ
 jarādhammaṁ. Jarādhammā hete bhikkhave upadhayo etthāyaṁ gadhito
 mucchito ajjhāpanno attanā jarādhammo samāno jarādhammaññeva
 pariyesati. Kiñca bhikkhave byādhidhammaṁ vadetha. Puttabhariyaṁ
 bhikkhave byādhidhammaṁ dāsidāsaṁ byādhidhammaṁ ajeḷakaṁ byādhidhammaṁ
 kukkuṭasūkaraṁ byādhidhammaṁ hatthigavāssavaḷavaṁ byādhidhammaṁ jātarūparajataṁ
 byādhidhammaṁ. Byādhidhammā hete bhikkhave upadhayo etthāyaṁ gadhito
 mucchito ajjhāpanno attanā byādhidhammo samāno byādhidhammaññeva
 pariyesati. Kiñca bhikkhave maraṇadhammaṁ vadetha.
 Puttabhariyaṁ bhikkhave maraṇadhammaṁ dāsidāsaṁ maraṇadhammaṁ aje ḷakaṁ
 maraṇadhammaṁ kukkuṭasūkaraṁ maraṇadhammaṁ hatthigavāssavaḷavaṁ maraṇadhammaṁ
 jātarūparajataṁ maraṇadhammaṁ. Maraṇadhammā hete bhikkhave upadhayo
 etthāyaṁ gadhito mucchito ajjhāpanno attanā maraṇadhammo
 samāno maraṇadhammaññeva pariyesati. Kiñca bhikkhave sokadhammaṁ
 vadetha. Puttabhariyaṁ bhikkhave sokadhammaṁ dāsi dāsaṁ sokadhammaṁ ajeḷakaṁ
 sokadhammaṁ kukkuṭasūkaraṁ sokadhammaṁ hatthigavāssavaḷavaṁ sokadhammaṁ
 jātarūparajataṁ 1- sokadhammaṁ. Sokadhammā hete bhikkhave upadhayo etthāyaṁ
 gadhito mucchito ajjhāpanno attanā sokadhammo samāno sokadhammaññeva
 pariyesati. Kiñca bhikkhave saṅkilesadhammaṁ vadetha.
 Puttabhariyaṁ bhikkhave saṅkilesadhammaṁ dāsidāsaṁ saṅkilesadhammaṁ ajeḷakaṁ

  *  *  *  *  *  *
  Footnote:1 Ma. Yu. jātarūparajataṁ sokadhammanti ime pāṭhā na dissanti.
-------------------------------------------------
[page 316]
 Saṅkilesadhammaṁ kukkuṭasūkaraṁ saṅkilesadhammaṁ hatthigavāssavaḷavaṁ saṅkilesadhammaṁ
 jātarūparajataṁ saṅkilesadhammaṁ. Saṅkilesadhammā hete bhikkhave
 upadhayo etthāyaṁ gadhito mucchito ajjhāpanno attanā saṅkilesadhammo
 samāno saṅkilesadhammaññeva pariyesati. Ayaṁ bhikkhave
 anariyā pariyesanā.
      [315] Katamā ca bhikkhave ariyā pariyesanā. Idha bhikkhave
 ekacco attanā jātidhammo samāno jātidhamme ādīnavaṁ < PTS. M I , 163 >viditvā
 ajātaṁ anuttaraṁ yogakkhemaṁ nibbānaṁ pariyesati attanā jarādhammo
 samāno jarādhamme ādīnavaṁ viditvā ajaraṁ anuttaraṁ yogakkhemaṁ
 nibbānaṁ pariyesati attanā byādhidhammo samāno byādhidhamme
 ādīnavaṁ viditvā abyādhiṁ anuttaraṁ yogakkhemaṁ nibbānaṁ pariyesati
 attanā maraṇadhammo samāno maraṇadhamme ādīnavaṁ viditvā amataṁ
 anuttaraṁ yogakkhemaṁ nibbānaṁ pariyesati attanā sokadhammo samāno
 sokadhamme ādīnavaṁ viditvā asokaṁ anuttaraṁ yogakkhemaṁ nibbānaṁ
 pariyesati attanā saṅkilesadhammo samāno saṅkilesadhamme ādīnavaṁ
 viditvā asaṅkiliṭṭhaṁ anuttaraṁ yogakkhemaṁ nibbānaṁ pariyesati.
 Ayampi bhikkhave ariyā pariyesanā.
      [316] Ahampi sudaṁ bhikkhave pubbeva sambodhā anabhisambuddho
 bodhisattova samāno attanā jātidhammo samāno jātidhammaññeva
 pariyesāmi attanā jarādhammo samāno jarādhammaññeva pariyesāmi
-------------------------------------------------
[page 317]
 Attanā byādhidhammo samāno byādhidhammaññeva pariyesāmi attanā
 maraṇadhammo samāno maraṇadhammaññeva pariyesāmi attanā sokadhammo
 samāno sokadhammaññeva pariyesāmi attanā saṅkilesadhammo
 samāno saṅkilesadhammaññeva pariyesāmi tassa mayhaṁ bhikkhave
 etadahosi kinnu kho ahaṁ attanā jātidhammo samāno jātidhammaññeva
 pariyesāmi attanā jarādhammo samāno ... Byādhidhammo
 samāno ... Maraṇadhammo samāno ... Sokadhammo samāno ...
 Attanā saṅkilesadhammo samāno saṅkilesadhammaññeva pariyesāmi
 yannūnāhaṁ attanā jātidhammo samāno jātidhamme ādīnavaṁ viditvā
 ajātaṁ anuttaraṁ yogakkhemaṁ nibbānaṁ pariyeseyyaṁ attanā jarādhammo
 samāno jarādhamme ādīnavaṁ viditvā ajaraṁ anuttaraṁ yogakkhemaṁ
 nibbānaṁ pariyeseyyaṁ attanā byādhidhammo samāno byādhidhamme
 ādīnavaṁ viditvā abyādhiṁ anuttaraṁ yogakkhemaṁ nibbānaṁ pariyeseyyaṁ
 attanā maraṇadhammo samāno maraṇadhamme ādīnavaṁ viditvā amataṁ
 anuttaraṁ yogakkhemaṁ nibbānaṁ pariyeseyyaṁ attanā sokadhammo
 samāno sokadhamme ādīnavaṁ viditvā asokaṁ anuttaraṁ yogakkhemaṁ
 nibbānaṁ pariyeseyyaṁ attanā saṅkilesadhammo samāno saṅkilesadhamme
 ādīnavaṁ viditvā asaṅkiliṭṭhaṁ anuttaraṁ yogakkhemaṁ nibbānaṁ
 pariyeseyyanti.
      [317] So kho ahaṁ bhikkhave aparena samayena daharova samāno
-------------------------------------------------
[page 318]
 Susukāḷakeso bhadrena yobbanena samannāgato paṭhamena vayasā
 akāmakānaṁ mātāpitūnaṁ assumukhānaṁ rodantānaṁ kesamassuṁ ohāretvā
 kāsāyāni vatthāni acchādetvā agārasmā anagāriyaṁ pabbajiṁ
 so evaṁ pabbajito samāno kiṁkusalagavesī anuttaraṁ santivarapadaṁ
 pariyesamāno yena āḷāro kālāmo tenupasaṅkamiṁ upasaṅkamitvā
 āḷāraṁ kālāmaṁ etadavocaṁ icchāmahaṁ āvuso kālāma imasmiṁ
 dhammavinaye brahmacariyaṁ caritunti. Evaṁ vutte bhikkhave āḷāro
 kālāmo maṁ etadavoca viharatāyasmā tādiso ayaṁ dhammo yattha
 viññū < PTS. M I , 164 >puriso nacirasseva sakaṁ ācariyakaṁ sayaṁ abhiññā sacchikatvā
 upasampajja vihareyyāti. So kho ahaṁ bhikkhave nacirasseva khippameva
 taṁ dhammaṁ pariyāpuṇiṁ so kho ahaṁ bhikkhave tāvatakeneva oṭṭhapahatamattena
 lapitalāpanamattena ñāṇavādañca vadāmi theravādañca
 jānāmi passāmīti ca paṭijānāmi ahañceva aññe ca. Tassa
 mayhaṁ bhikkhave etadahosi na kho āḷāro kālāmo imaṁ dhammaṁ
 kevalaṁ saddhāmattakena sayaṁ abhiññā sacchikatvā upasampajja
 viharāmīti pavedeti addhā āḷāro kālāmo imaṁ dhammaṁ jānaṁ
 passaṁ viharatīti. Atha khvāhaṁ bhikkhave yena āḷāro kālāmo
 tenupasaṅkamiṁ upasaṅkamitvā āḷāraṁ kālāmaṁ etadavocaṁ kittāvatā
 no āvuso kālāma imaṁ dhammaṁ sayaṁ abhiññā sacchikatvā upasampajja
 pavedesīti. Evaṁ vutte bhikkhave āḷāro kālāmo
-------------------------------------------------
[page 319]
 Ākiñcaññāyatanaṁ pavedesi. Tassa mayhaṁ bhikkhave etadahosi na
 kho āḷārasseva kālāmassa atthi saddhā mayhaṁpatthi saddhā na kho
 āḷārasseva kālāmassa atthi viriyaṁ mayhaṁpatthi viriyaṁ na kho
 āḷārasseva kālāmassa atthi sati mayhaṁpatthi sati na kho
 āḷārasseva kālāmassa atthi samādhi mayhaṁpatthi samādhi na kho
 āḷārasseva kālāmassa atthi paññā mayhaṁpatthi paññā yannūnāhaṁ
 yaṁ dhammaṁ āḷāro kālāmo sayaṁ abhiññā sacchikatvā upasampajja
 viharāmīti pavedeti. Tassa dhammassa sacchikiriyāya padaheyyanti.
 So kho ahaṁ bhikkhave nacirasseva khippameva taṁ dhammaṁ sayaṁ abhiññā
 sacchikatvā upasampajja vihāsiṁ. Atha khvāhaṁ bhikkhave yena āḷāro
 kālāmo tenupasaṅkamiṁ upasaṅkamitvā āḷāraṁ kālāmaṁ etadavocaṁ
 ettāvatā kho āvuso kālāma imaṁ dhammaṁ sayaṁ abhiññā sacchikatvā
 upasampajja pavedesīti. Ettāvatā kho ahaṁ āvuso imaṁ dhammaṁ
 sayaṁ abhiññā sacchikitvā upasampajja pavedemīti. Ahampi kho
 āvuso kālāma ettāvatā imaṁ dhammaṁ sayaṁ abhiññā sacchikatvā
 upasampajja viharāmīti. Lābhā no āvuso suladdhaṁ no āvuso ye
 mayaṁ āyasmantaṁ tādisaṁ sabrahmacāriṁ passāma iti yāhaṁ dhammaṁ
 sayaṁ abhiññā sacchikatvā upasampajja pavedemi taṁ tvaṁ dhammaṁ
 sayaṁ abhiññā sacchikatvā upasampajja viharasi yaṁ < PTS. M I , 165 >tvaṁ dhammaṁ
 sayaṁ abhiññā sacchikatvā upasampajja viharasi tamahaṁ dhammaṁ sayaṁ

  *  *  *  *  *  *
  Footnote:1 Ma. Yu. ayaṁ pāṭho natthi.
-------------------------------------------------
[page 320]
 Abhiññā sacchikatvā upasampajja pavedemi iti yāhaṁ dhammaṁ
 jānāmi taṁ tvaṁ dhammaṁ jānāsi yaṁ tvaṁ dhammaṁ jānāsi tamahaṁ dhammaṁ
 jānāmi iti yādiso ahaṁ tādiso tvaṁ yādiso tvaṁ tādiso
 ahaṁ ehidāni āvuso ubho vasantā imaṁ gaṇaṁ pariharāmāti.
 Iti kho bhikkhave āḷāro kālāmo ācariyo me samāno antevāsiṁ
 maṁ samānaṁ attanā samasamaṁ ṭhapeti uḷārāya ca maṁ pūjāya pūjesi.
 Tassa mayhaṁ bhikkhave etadahosi nāyaṁ dhammo nibbidāya na
 virāgāya na nirodhāya na upasamāya na abhiññāya na sambodhāya
 na nibbānāya saṁvattati yāvadeva ākiñcaññāyatanūpapattiyāti.
 So kho ahaṁ bhikkhave taṁ dhammaṁ analaṅkaritvā tamhā dhammā
 nibbijja apakkamiṁ.
      [318] So kho ahaṁ bhikkhave kiṁkusalagavesī anuttaraṁ santivarapadaṁ
 pariyesamāno yena uddako rāmaputto tenupasaṅkamiṁ upasaṅkamitvā
 uddakaṁ rāmaputtaṁ etadavocaṁ icchāmahaṁ āvuso rāma imasmiṁ
 dhammavinaye brahmacariyaṁ caritunti. Evaṁ vutte bhikkhave uddako
 rāmaputto maṁ etadavoca viharatāyasmā tādiso ayaṁ dhammo
 yattha viññū puriso nacirasseva sakaṁ ācariyakaṁ sayaṁ abhiññā
 sacchikatvā upasampajja vihareyyāti. So kho ahaṁ bhikkhave
 nacirasseva khippameva taṁ dhammaṁ pariyāpuṇiṁ. So kho ahaṁ bhikkhave
 tāvatakeneva oṭṭhapahatamattakena lapitalāpanamattakena ñāṇavādañca
-------------------------------------------------
[page 321]
 Vadāmi theravādañca pajānāmi passāmīti paṭijānāmi ahañceva
 aññe ca. Tassa mayhaṁ bhikkhave etadahosi na kho rāmo
 imaṁ dhammaṁ kevalaṁ saddhāmattakena sayaṁ abhiññā sacchikatvā
 upasampajja viharāmīti pavedesi. Addhā rāmo imaṁ dhammaṁ jānaṁ
 passaṁ vihāsīti. Atha khvāhaṁ bhikkhave yena uddako rāmaputto
 tenupasaṅkamiṁ upasaṅkamitvā uddakaṁ rāmaputtaṁ etadavocaṁ kittāvatā
 no āvuso rāma imaṁ dhammaṁ sayaṁ abhiññā sacchikatvā upasampajja
 pavedesīti.
      Evaṁ vutte bhikkhave uddako rāmaputto nevasaññānāsaññāyatanaṁ
 pavedesi. Tassa mayhaṁ bhikkhave etadahosi na kho rāmasseva
 ahosi saddhā mayhaṁpatthi saddhā na kho rāmasseva ahosi
 viriyaṁ .pe. Sati ... Samādhi ... Paññā mayhaṁpatthi paññā yannūnāhaṁ
 yaṁ dhammaṁ rāmo sayaṁ abhiññā sacchikatvā upasampajja viharāmīti
 pavedeti tassa dhammassa sacchikiriyāya padaheyyanti. So kho ahaṁ
 bhikkhave nacirasseva khippameva taṁ dhammaṁ sayaṁ abhiññā sacchikatvā
 upasampajja vihāsiṁ. Atha khvāhaṁ bhikkhave yena uddako rāmaputto
 tenupasaṅkamiṁ upasaṅkamitvā uddakaṁ rāmaputtaṁ etadavocaṁ ettāvatā
 no āvuso rāma 1- imaṁ dhammaṁ sayaṁ abhiññā sacchikatvā upasampajja
 pavedesīti. Ettāvatā kho ahaṁ 2- āvuso imaṁ dhammaṁ sayaṁ abhiññā
 sacchikatvā upasampajja pavedemīti 3-. Ahampi kho āvuso ettāvatā

  *  *  *  *  *  *
  Footnote:1 Ma. Yu. rāmo 2 Ma. Yu. ayaṁ pāṭho natthi. 3 Ma. Yu. pavedesīti.
-------------------------------------------------
[page 322]
 Imaṁ dhammaṁ sayaṁ abhiññā sacchikatvā upasampajja viharāmīti.
 Lābhā no āvuso suladdhaṁ no āvuso ye mayaṁ āyasmantaṁ tādisaṁ
 sabrahmacāriṁ passāma iti yaṁ dhammaṁ rāmo sayaṁ abhiññā sacchikatvā
 upasampajja pavedeti taṁ tvaṁ dhammaṁ sayaṁ abhiññā sacchikatvā upasampajja
 viharasi 1- yaṁ tvaṁ dhammaṁ sayaṁ abhiññā sacchikatvā upasampajja viharasi 2-
 taṁ dhammaṁ rāmo sayaṁ abhiññā sacchikatvā upasampajja pavedesi iti 3-
 yaṁ dhammaṁ rāmo aññāsi 4- tvaṁ dhammaṁ jānāsi yaṁ tvaṁ dhammaṁ jānāsi taṁ
 dhammaṁ rāmo aññāsi 5- iti yādiso rāmo ahosi tādiso tvaṁ yādiso
 tvaṁ tādiso rāmo ahosi ehidāni āvuso tuvaṁ [6]- gaṇaṁ pariharāti.
 Iti kho bhikkhave uddako rāmaputto sabrahmacārī me samāno
 ācariyaṭṭhāne ca maṁ ṭhapesi uḷārāya ca maṁ pūjāya pūjesi.
 Tassa mayhaṁ bhikkhave etadahosi nāyaṁ dhammo nibbidāya na virāgāya
 na nirodhāya na upasamāya na abhiññāya na sambodhāya na nibbānāya
 saṁvattati yāvadeva nevasaññānāsaññāyatanūpapattiyāti. So kho
 ahaṁ bhikkhave taṁ dhammaṁ analaṅkaritvā tasmā dhammā nibbijja apakkamiṁ.
      [319] So kho ahaṁ bhikkhave kiṁkusalagavesī anuttaraṁ santivarapadaṁ
 pariyesamāno magadhesu anupubbena cārikañcaramāno yena uruvelā
 senānigamo tadavasariṁ. < PTS. M I , 167 >Tatthaddasaṁ ramaṇīyaṁ bhūmibhāgaṁ pāsādikañca
 vanasaṇḍaṁ nadiñca sandantiṁ setakaṁ supatitthaṁ ramaṇīyaṁ samantā ca

  *  *  *  *  *  *
  Footnote:1-2 Po. pavedesi. 3 Po. itisaddo natthi. 4-5 Po. Ma. abhiññāsi.
 6 Ma. Yu. imaṁ.
-------------------------------------------------
[page 323]
 Gocaragāmaṁ. Tassa mayhaṁ bhikkhave etadahosi ramaṇīyo vata
 bhūmibhāgo pāsādiko ca vanasaṇḍo nadī ca sandati setakā supatitthā
 ramaṇīyā samantā ca gocaragāmo alaṁ vatidaṁ kulaputtassa padhānatthikassa
 padhānāyāti. So kho ahaṁ bhikkhave tattheva nisīdiṁ alamidaṁ
 padhānāyāti.
      [320] So kho ahaṁ bhikkhave attanā jātidhammo samāno
 jātidhamme ādīnavaṁ viditvā ajātaṁ anuttaraṁ yogakkhemaṁ nibbānaṁ
 pariyesamāno ajātaṁ anuttaraṁ yogakkhemaṁ nibbānaṁ ajjhagamaṁ attanā
 jarādhammo samāno ... Attanā byādhidhammo samāno ... Attanā
 maraṇadhammo samāno ... Attanā sokadhammo samāno ... Attanā
 saṅkilesadhammo samāno saṅkilesadhamme ādīnavaṁ viditvā asaṅkiliṭṭhaṁ
 anuttaraṁ yogakkhemaṁ nibbānaṁ pariyesamāno asaṅkiliṭṭhaṁ anuttaraṁ
 yogakkhemaṁ nibbānaṁ ajjhagamaṁ ñāṇañca pana me dassanaṁ udapādi
 akuppā me vimutti ayamantimā jāti natthidāni punabbhavoti.
      [321] Tassa mayhaṁ bhikkhave etadahosi adhigato kho myāyaṁ
 dhammo gambhīro duddaso duranubodho santo paṇīto atakkāvacaro
 nipuṇo paṇḍitavedanīyo ālayarāmā kho panāyaṁ pajā ālayaratā
 ālayasammuditā ālayarāmāya kho 1- pajāya ālayaratāya ālayasammuditāya
 duddasaṁ idaṁ ṭhānaṁ yadidaṁ idappaccayatāpaṭiccasamuppādo idampi
 kho ṭhānaṁ duddasaṁ yadidaṁ sabbasaṅkhārasamatho sabbūpadhipaṭinissaggo

  *  *  *  *  *  *
  Footnote:1 Ma. Yu. kho pana.
-------------------------------------------------
[page 324]
 Taṇhakkhayo virāgo nirodho nibbānaṁ < PTS. M I , 168 >ahañceva kho pana dhammaṁ
 deseyyaṁ pare ca me na ājāneyyuṁ so mamassa kilamatho sā
 mamassa vihesāti. Apissu maṁ bhikkhave imā anacchariyā gāthā
 paṭibhaṁsu pubbe assutapubbā
        kicchena me adhigataṁ halandāni pakāsituṁ
        rāgadosaparetehi nāyaṁ dhammo susambudho
        paṭisotagāmiṁ nipuṇaṁ gambhīraṁ duddasaṁ aṇuṁ
        rāgarattā na dakkhanti tamokkhandhena āvutāti.
 Itiha me bhikkhave paṭisañcikkhato appossukkatāya cittaṁ namati
 no dhammadesanāyāti.
      [322] Atha kho bhikkhave brahmuno sahampatissa mama cetasā
 cetoparivitakkamaññāya etadahosi nassati vata bho loko vinassati
 vata bho loko yatra hi nāma tathāgatassa arahato sammāsambuddhassa
 appossukkatāya cittaṁ namati no dhammadesanāyāti. Atha kho
 bhikkhave brahmā sahampati seyyathāpi nāma balavā puriso sammiñjitaṁ
 vā bāhaṁ pasāreyya pasāritaṁ vā bāhaṁ sammiñjeyya evameva 1- kho 2-
 brahmaloke antarahito mama purato pāturahosi. Atha kho bhikkhave
 brahmā sahampati ekaṁsaṁ uttarāsaṅgaṁ karitvā yenāhaṁ
 tenañjalimpaṇāmetvā maṁ etadavoca desetu me bhante bhagavā dhammaṁ

  *  *  *  *  *  *
  Footnote:1 Sī. Yu. evamevaṁ. 2 Ma. Yu. khoti saddo natthi.
-------------------------------------------------
[page 325]
 Desetu sugato dhammaṁ santi sattā apparajakkhajātikā assavanatā
 dhammassa parihāyanti bhavissanti dhammassa aññātāroti. Idamavoca
 bhikkhave brahmā sahampati idaṁ vatvāna athāparaṁ etadavoca
             pāturahosi magadhesu pubbe
             dhammo asuddho samalehi cintito
             apāpuretaṁ amatassa dvāraṁ
             suṇantu dhammaṁ vimalenānubuddhaṁ
             sele yathā pabbatamuddhaniṭṭhito
             yathāpi passe janataṁ samantato
             tathūpamaṁ dhammamayaṁ sumedha
             pāsādamāruyha samantacakkhu
             sokāvakiṇṇaṁ 1- janatamapetasoko
             avekkhassu jātijarābhibhūtaṁ
             uṭṭhehi vīra vijitasaṅgāma
             satthavāha anaṇa vicara loke
      desetu 2- bhagavā dhammaṁ aññātāro bhavissantīti.
      [323] Atha khvāhaṁ bhikkhave brahmuno ca ajjhesanaṁ viditvā
 sattesu ca kāruññataṁ paṭicca buddhacakkhunā lokaṁ volokesiṁ.
 Addasaṁ kho ahaṁ bhikkhave buddhacakkhunā lokaṁ volokento satte

  *  *  *  *  *  *
  Footnote:1 Sī. Ma. Yu. sokāvatiṇṇaṁ. 2 Sī. Ma. Yu. desassu.
-------------------------------------------------
[page 326]
 Apparajakkhe mahārajakkhe tikkhindriye mudindriye svākāre dvākāre
 suviññāpaye duviññāpaye appekacce paralokavajjabhayadassāvino 1-
 viharante 2-. Seyyathāpi nāma uppaliniyaṁ vā paduminiyaṁ vā puṇḍarīkiniyaṁ
 vā appekaccāni uppalāni vā padumāni vā puṇḍarīkāni vā
 udake jātāni udake saṁvaddhāni udakānuggatāni antonimuggapositāni
 appekaccāni uppalāni vā padumāni vā puṇḍarīkāni vā udake
 jātāni udake saṁvaddhāni udakānuggatāni samodakaṇṭhitāni appekaccāni
 uppalāni vā padumāni vā puṇḍarīkāni vā udake jātāni
 udake saṁvaddhāni udakaṁ accuggamma tiṭṭhanti 3- anuppalittāni udakena
 evameva kho ahaṁ bhikkhave buddhacakkhunā lokaṁ volokento addasaṁ
 satte apparajakkhe mahārajakkhe tikkhindriye mudindriye svākāre
 dvākāre suviññāpaye duviññāpaye appekacce paralokavajjabhayadassāvino
 viharante. Atha khvāhaṁ bhikkhave brahmānaṁ sahampatiṁ
 gāthāya ajjhabhāsiṁ 4-
            apārutā tesaṁ amatassa dvārā
            ye sotavanto pamuñcantu saddhaṁ
            vihiṁsasaññī paguṇaṁ na bhāsiṁ
            dhammaṁ paṇītaṁ manujesu brahmeti.
 Atha kho bhikkhave brahmā sahampati katāvakāso khomhi bhagavatā
 dhammadesanāyāti maṁ abhivādetvā padakkhiṇaṁ katvā tatthevantaradhāyi.

  *  *  *  *  *  *
  Footnote:1 Ma. Yu. paralokavajjabhayadassāvine. 2 Ma. ito paraṁ appekacce na
 paralokavajjabhayadassāvine viharanteti dissati. 3 Ma. ṭhitāni. 4 Ma. Yu. paccabhāsiṁ.
-------------------------------------------------
[page 327]
      [324] Tassa mayhaṁ bhikkhave etadahosi kassa nu kho ahaṁ
 paṭhamaṁ dhammaṁ deseyyaṁ ko imaṁ dhammaṁ khippameva ājānissatīti.
 Tassa mayhaṁ bhikkhave etadahosi ayaṁ kho āḷāro kālāmo
 paṇḍito viyatto medhāvī dīgharattaṁ apparajakkhajātiko yannūnāhaṁ
 āḷārassa < PTS. M I , 170 >kālāmassa paṭhamaṁ dhammaṁ deseyyaṁ so imaṁ dhammaṁ khippameva
 ājānissatīti. Atha kho maṁ bhikkhave devatā upasaṅkamitvā etadavoca 1-
 sattāhakālakato bhante āḷāro kālāmoti. Ñāṇañca pana me
 dassanaṁ udapādi sattāhakālakato āḷāro kālāmoti. Tassa
 mayhaṁ bhikkhave etadahosi mahājāniyo kho āḷāro kālāmo
 sace hi so imaṁ dhammaṁ suṇeyya khippameva ājāneyyāti. Tassa
 mayhaṁ bhikkhave etadahosi kassa nu kho paṭhamaṁ dhammaṁ deseyyaṁ
 ko imaṁ dhammaṁ khippameva ājānissatīti. Tassa mayhaṁ bhikkhave
 etadahosi ayaṁ kho uddako rāmaputto paṇḍito viyatto medhāvī
 dīgharattaṁ apparajakkhajātiko yannūnāhaṁ uddakassa rāmaputtassa
 paṭhamaṁ dhammaṁ deseyyaṁ so imaṁ dhammaṁ khippameva ājānissatīti.
 Atha kho maṁ bhikkhave devatā upasaṅkamitvā etadavoca 2- abhidosakālakato
 bhante uddako rāmaputtoti. Ñāṇañca pana me
 dassanaṁ udapādi abhidosakālakato uddako rāmaputtoti. Tassa
 mayhaṁ bhikkhave etadahosi mahājāniyo kho uddako rāmaputto
 sace hi so imaṁ dhammaṁ suṇeyya khippameva ājāneyyāti. Tassa

  *  *  *  *  *  *
  Footnote:1-2 Yu. etadavocuṁ.
-------------------------------------------------
[page 328]
 Mayhaṁ bhikkhave etadahosi kassa nu kho ahaṁ paṭhamaṁ dhammaṁ deseyyaṁ
 ko imaṁ dhammaṁ khippameva ājānissatīti. Tassa mayhaṁ bhikkhave
 etadahosi bahukārā kho me pañcavaggiyā bhikkhū ye maṁ padhānapahitattaṁ
 upaṭṭhahiṁsu yannūnāhaṁ pañcavaggiyānaṁ bhikkhūnaṁ paṭhamaṁ dhammaṁ
 deseyyanti. Tassa mayhaṁ bhikkhave etadahosi kahaṁ nu kho
 etarahi pañcavaggiyā bhikkhū viharantīti. Addasaṁ kho bhikkhave
 dibbena cakkhunā visuddhena atikkantamānusakena pañcavaggiye bhikkhū
 bārāṇasiyaṁ viharante isipatane migadāye. Atha khvāhaṁ bhikkhave
 uruvelāyaṁ yathābhirantaṁ viharitvā yena bārāṇasī tena cārikaṁ pakkāmiṁ.
      [325] Addasā kho maṁ bhikkhave upako ājīvako antarā ca
 gayaṁ antarā ca bodhiṁ addhānamaggapaṭipannaṁ disvāna maṁ etadavoca
 vippasannāni kho te āvuso indriyāni parisuddho chavivaṇṇo
 pariyodāto kaṁsi tvaṁ āvuso uddissa pabbajito ko vā te
 satthā kassa vā taṁ dhammaṁ < PTS. M I , 171 >rocesīti. Evaṁ vutte ahaṁ bhikkhave
 upakaṁ ājīvakaṁ gāthāya 1- ajjhabhāsiṁ
              sabbābhibhū sabbavidūhamasmi
              sabbesu dhammesu anūpalitto
              sabbañjaho taṇhakkhaye vimutto
              sayaṁ abhiññāya kamuddiseyyaṁ

  *  *  *  *  *  *
  Footnote:1 Ma. Yu. gāthāhi.
-------------------------------------------------
[page 329]
          Na me ācariyo atthi sadiso me na vijjati
          sadevakasmi lokasmiṁ natthi me paṭipuggalo
          ahañhi arahā loke ahaṁ satthā anuttaro
          ekomhi sammāsambuddho sītibhūtosmi nibbuto
          dhammacakkaṁ pavattetuṁ gacchāmi kāsinaṁ puraṁ
          andhabhūtasmi lokasmiṁ āhaññiṁ 1- amatadundubhinti.
 Yathā kho tvaṁ āvuso paṭijānāsi arahasi anantajinoti.
          Mādisā ve jinā honti ye pattā āsavakkhayaṁ
          jitā me pāpakā dhammā tasmāhaṁ upaka jinoti.
 Evaṁ vutte bhikkhave so upako huveyyāvusoti 2- vatvā sīsaṁ okampetvā
 ummaggaṁ gahetvā pakkāmi.
      [326] Atha khvāhaṁ bhikkhave anupubbena cārikañcaramāno yena
 bārāṇasī yena isipatanaṁ migadāyo yena pañcavaggiyā bhikkhū
 tenupasaṅkamiṁ. Addasaṁsu 3- kho maṁ bhikkhave pañcavaggiyā bhikkhū
 dūratova āgacchantaṁ disvāva aññamaññaṁ saṇṭhapesuṁ ayaṁ kho
 āvuso samaṇo gotamo āgacchati bāhulliko padhānavibbhanto
 āvatto bāhullāya so neva abhivādetabbo na paccuṭṭhātabbo
 nāssa pattacīvaraṁ paṭiggahetabbaṁ apica kho āsanaṁ ṭhapetabbaṁ sace
 ākaṅkhissati nisīdissatīti. Yathā yathā kho ahaṁ bhikkhave upasaṅkamiṁ 4-

  *  *  *  *  *  *
  Footnote:1 Ma. Yu. āhañchaṁ. 2. Ma. hupeyyapāvusoti. Yu. huveyyapāvusoti.
 3 Yu. addasāsuṁ. 4 Yu. upasaṅkamāmi.
-------------------------------------------------
[page 330]
 Tathā tathā pañcavaggiyā bhikkhū nāsakkhiṁsu sakāya katikāya saṇṭhātuṁ
 appekacce maṁ paccuggantvā pattacīvaraṁ paṭiggahesuṁ appekacce
 āsanaṁ paññāpesuṁ appekacce pādodakaṁ upaṭṭhapesuṁ apica
 kho maṁ nāmena ca āvusovādena ca samudācaranti. [1]- Ahaṁ bhikkhave
 pañcavaggiye bhikkhū etadavocaṁ mā bhikkhave tathāgataṁ nāmena ca
 āvusovādena ca samudācarittha 2- arahaṁ bhikkhave tathāgato sammāsambuddho
 odahatha bhikkhave sotaṁ amatamadhigataṁ ahamanusāsāmi ahaṁ dhammaṁ desemi
 yathānusiṭṭhaṁ 3- paṭipajjamānā nacirasseva yassatthāya kulaputtā
 sammadeva agārasmā anagāriyaṁ pabbajanti tadanuttaraṁ
 brahmacariyapariyosānaṁ diṭṭheva dhamme sayaṁ abhiññā sacchikatvā
 upasampajja viharissathāti. Evaṁ vutte bhikkhave pañcavaggiyā
 bhikkhū maṁ etadavocuṁ tāyapi kho tvaṁ āvuso gotama ariyāya
 tāya paṭipadāya tāya dukkarakārikāya nājjhagamā uttari manussadhammā
 alamariyañāṇadassanavisesaṁ kiṁ pana tvaṁ etarahi bāhulliko padhānavibbhanto
 āvatto bāhullāya adhigamissasi uttari manussadhammā
 alamariyañāṇadassanavisesanti. Evaṁ vutte ahaṁ bhikkhave pañcavaggiye
 bhikkhū etadavocaṁ na bhikkhave tathāgato bāhulliko na padhānavibbhanto
 na āvatto bāhullāya arahaṁ bhikkhave tathāgato sammāsambuddho
 odahatha bhikkhave sotaṁ amatamadhigataṁ ahamanusāsāmi ahaṁ dhammaṁ
 desemi yathānusiṭṭhaṁ paṭipajjamānā nacirasseva yassatthāya

  *  *  *  *  *  *
  Footnote:1 Ma. Yu. evaṁ vutteti dve pāṭhā dissanti. 2 Ma. samudācaratha.
 3 Ma. Yu. ito paraṁ tathāsaddo dissati.
-------------------------------------------------
[page 331]
 Kulaputtā sammadeva agārasmā anagāriyaṁ pabbajanti tadanuttaraṁ
 brahmacariyapariyosānaṁ diṭṭheva dhamme sayaṁ abhiññā sacchikatvā
 upasampajja viharissathāti. Dutiyampi kho bhikkhave pañcavaggiyā
 bhikkhū maṁ etadavocuṁ tāyapi kho tvaṁ *- āvuso gotama ariyāya
 tāya paṭipadāya tāya dukkarakārikāya nājjhagamā uttari manussadhammā
 alamariyañāṇadassanavisesaṁ kiṁ pana tvaṁ etarahi bāhulliko
 padhānavibbhanto āvatto bāhullāya adhigamissasi uttari manussadhammā
 alamariyañāṇadassanavisesanti. Dutiyampi kho ahaṁ bhikkhave pañcavaggiye
 bhikkhū etadavocaṁ na bhikkhave tathāgato bāhulliko .pe.
 Upasampajja viharissathāti. Tatiyampi kho bhikkhave pañcavaggiyā bhikkhū
 maṁ etadavocuṁ tāyapi kho tvaṁ āvuso gotama ariyāya tāya
 paṭipadāya tāya dukkarakārikāya nājjhagamā uttari manussadhammā
 alamariyañāṇadassanavisesaṁ kiṁ pana tvaṁ etarahi bāhulliko
 padhānavibbhanto āvatto bāhullāya adhigamissasi uttari manussadhammā
 alamariyañāṇadassanavisesanti. Evaṁ vutte ahaṁ bhikkhave pañcavaggiye
 bhikkhū etadavocaṁ abhijānātha me no tumhe bhikkhave ito pubbe
 evarūpaṁ bhāsitametanti. No hetaṁ bhante. Na bhikkhave tathāgato
 bāhulliko na padhānavibbhanto na āvatto bāhullāya arahaṁ
 bhikkhave tathāgato sammāsambuddho odahatha bhikkhave sotaṁ amatamadhigataṁ
 ahamanusāsāmi ahaṁ dhammaṁ desemi yathānusiṭṭhaṁ paṭipajjamānā

  *  *  *  *  *  *
  Footnote:* mīkārkkhag tavaṁ peḌna tvaṁ
-------------------------------------------------
[page 332]
 Nacirasseva yassatthāya kulaputtā sammadeva agārasmā anagāriyaṁ
 pabbajanti tadanuttaraṁ < PTS. M I , 173 >brahmacariyapariyosānaṁ diṭṭheva dhamme sayaṁ
 abhiññā sacchikatvā upasampajja viharissathāti. Asakkhiṁ kho ahaṁ
 bhikkhave pañcavaggiye bhikkhū saññāpetuṁ. Dvepi sudaṁ bhikkhave
 bhikkhū ovadāmi tayo bhikkhū piṇḍāya caranti yaṁ tayo bhikkhū
 piṇḍāya caritvā āharanti tena chabbaggā 1- yāpema. Tayopi
 sudaṁ bhikkhave bhikkhū ovadāmi dvepi bhikkhū piṇḍāya caranti yaṁ
 dvepi bhikkhū piṇḍāya caritvā āharanti tena chabbaggā yāpema.
 Atha kho bhikkhave pañcavaggiyā bhikkhū mayā evaṁ ovadiyamānā evaṁ
 anusāsiyamānā attanā jātidhammā samānā jātidhamme ādīnavaṁ
 viditvā ajātaṁ anuttaraṁ yogakkhemaṁ nibbānaṁ pariyesamānā ajātaṁ
 anuttaraṁ yogakkhemaṁ nibbānaṁ ajjhagamaṁsu attanā jarādhammā
 samānā jarādhamme ādīnavaṁ viditvā ajaraṁ anuttaraṁ yogakkhemaṁ
 nibbānaṁ pariyesamānā ajaraṁ anuttaraṁ yogakkhemaṁ nibbānaṁ ajjhagamaṁsu
 attanā byādhidhammā samānā .pe. Attanā maraṇadhammā samānā ...
 Attanā sokadhammā samānā ... Attanā saṅkilesadhammā samānā
 saṅkilesadhamme ādīnavaṁ viditvā asaṅkiliṭṭhaṁ anuttaraṁ yogakkhemaṁ
 nibbānaṁ pariyesamānā asaṅkiliṭṭhaṁ anuttaraṁ yogakkhemaṁ nibbānaṁ
 ajjhagamaṁsu. Ñāṇañca pana nesaṁ dassanaṁ udapādi akuppā

  *  *  *  *  *  *
  Footnote:1 Ma. chabbaggiyā. Yu. chabbaggo.
-------------------------------------------------
[page 333]
 No vimutti ayamantimā jāti natthidāni punabbhavoti.
      [327] Pañcime bhikkhave kāmaguṇā katame pañca cakkhuviññeyyā
 rūpā iṭṭhā kantā manāpā piyarūpā kāmūpasañhitā rajanīyā
 sotaviññeyyā saddā .pe. Ghānaviññeyyā gandhā ...
 Jivhāviññeyyā rasā ... Kāyaviññeyyā phoṭṭhabbā iṭṭhā kantā
 manāpā piyarūpā kāmūpasañhitā rajanīyā ime kho bhikkhave pañca
 kāmaguṇā. Yekeci bhikkhave samaṇā vā brāhmaṇā vā ime
 pañca kāmaguṇe gadhitā mucchitā ajjhāpannā anādīnavadassāvino
 anissaraṇapaññā paribhuñjanti te evamassu veditabbā
 anayamāpannā byasanamāpannā yathākāmakaraṇīyā pāpimato.
      [328] Seyyathāpi bhikkhave āraññako migo 2- bandho pāsarāsiṁ
 adhisayeyya so evamassa veditabbo anayamāpanno byasanamāpanno
 yathākāmakaraṇīyo luddassa āgacchante ca ludde na yenakāmaṁ
 pakkamissatīti evameva kho bhikkhave yekeci samaṇā vā brāhmaṇā
 vā ime pañca kāmaguṇe gadhitā mucchitā ajjhāpannā anādīnavadassāvino
 anissaraṇapaññā paribhuñjanti te evamassu veditabbā
 anayamāpannā byasanamāpannā yathākāmakaraṇīyā pāpimato. Yekeci
 bhikkhave samaṇā vā brāhmaṇā < PTS. M I , 174 >vā ime pañca kāmaguṇe agadhitā
 amucchitā anajjhāpannā ādīnavadassāvino nissaraṇapaññā paribhuñjanti
 te evamassu veditabbā na anayamāpannā na byasanamāpannā

  *  *  *  *  *  *
  Footnote:1 Ma. Yu. mago.
-------------------------------------------------
[page 334]
 Na yathākāmakaraṇīyā pāpimato. Seyyathāpi bhikkhave āraññako
 migo abandho 1- pāsarāsiṁ adhisayeyya so evamassa veditabbo
 na anayamāpanno na byasanamāpanno na yathākāmakaraṇīyo luddassa
 āgacchante ca pana ludde yenakāmaṁ pakkamissatīti evameva
 kho bhikkhave yekeci samaṇā vā brāhmaṇā vā ime pañca
 kāmaguṇe agadhitā amucchitā anajjhāpannā ādīnavadassāvino
 nissaraṇapaññā paribhuñjanti te evamassu veditabbā na anayamāpannā
 na byasanamāpannā na yathākāmakaraṇīyā pāpimato.
 Seyyathāpi bhikkhave āraññako migo araññe pavane caramāno
 visaṭṭho gacchati visaṭṭho tiṭṭhati visaṭṭho nisīdati visaṭṭho seyyaṁ
 kappeti taṁ kissa hetu anāpāthagato bhikkhave luddassa evameva
 kho bhikkhave bhikkhu vivicceva kāmehi vivicca akusalehi dhammehi
 savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati
 ayaṁ vuccati bhikkhave bhikkhu andhamakāsi māraṁ apadaṁ vadhitvā māracakkhuṁ
 adassanaṁ gato pāpimato. Puna caparaṁ bhikkhave bhikkhu vitakkavicārānaṁ
 vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ
 samādhijaṁ pītisukhaṁ dutiyaṁ jhānaṁ ... Tatiyaṁ jhānaṁ ... Catutthaṁ jhānaṁ
 upasampajja viharati ayaṁ vuccati bhikkhave bhikkhu andhamakāsi māraṁ
 apadaṁ vadhitvā māracakkhuṁ adassanaṁ gato pāpimato. Puna caparaṁ
 bhikkhave bhikkhu sabbaso rūpasaññānaṁ samatikkamā paṭighasaññānaṁ

  *  *  *  *  *  *
  Footnote:1 Ma. Yu. abaddho.
-------------------------------------------------
[page 335]
 Aṭṭhaṅgamā nānattasaññānaṁ amanasikārā ananto ākāsoti
 ākāsānañcāyatanaṁ upasampajja viharati ayaṁ vuccati bhikkhave bhikkhu
 andhamakāsi māraṁ apadaṁ vadhitvā māracakkhuṁ adassanaṁ gato pāpimato.
 Puna caparaṁ bhikkhave bhikkhu sabbaso ākāsānañcāyatanaṁ samatikkamma
 anantaṁ viññāṇanti viññāṇañcāyatanaṁ upasampajja viharati .pe.
 Puna caparaṁ bhikkhave bhikkhu sabbaso viññāṇañcāyatanaṁ samatikkamma
 natthi kiñcīti ākiñcaññāyatanaṁ upasampajja viharati < PTS. M I , 175 >.pe. Puna
 caparaṁ bhikkhave bhikkhu sabbaso ākiñcaññāyatanaṁ samatikkamma
 nevasaññānāsaññāyatanaṁ upasampajja viharati .pe. Puna caparaṁ
 bhikkhave bhikkhu sabbaso nevasaññānāsaññāyatanaṁ samatikkamma
 saññāvedayitanirodhaṁ upasampajja viharati. Paññāyapassa disvā
 āsavā parikkhīṇā honti ayaṁ vuccati bhikkhave bhikkhu andhamakāsi
 māraṁ apadaṁ vadhitvā māracakkhuṁ adassanaṁ gato pāpimato. Tiṇṇo
 loke visattikaṁ so visaṭṭho gacchati visaṭṭho tiṭṭhati visaṭṭho
 nisīdati visaṭṭho seyyaṁ kappeti taṁ kissa hetu anāpāthagato
 bhikkhave pāpimatoti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                  Pāsarāsisuttaṁ niṭṭhitaṁ chaṭṭhaṁ.
                      ------------
-------------------------------------------------
[page 336]
                      Cūḷahatthipadopamasuttaṁ
      [329] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tena kho pana samayena
 jāṇussoṇi brāhmaṇo sabbasetena vaḷavābhirathena 1- sāvatthiyā
 niyyāti divādivassa. Addasā kho jāṇussoṇi brāhmaṇo pilotikaṁ
 paribbājakaṁ dūratova āgacchantaṁ disvāna pilotikaṁ paribbājakaṁ
 etadavoca handa kuto nu bhavaṁ vacchāyano āgacchati divādivassāti.
 Ito hi kho ahaṁ bho āgacchāmi samaṇassa gotamassa santikāti.
 Kiṁ 2- bhavaṁ gotamassa paññāveyyattiyaṁ paṇḍito maññatīti. Ko cāhaṁ
 bho 3- samaṇassa gotamassa paññāveyyattiyaṁ jānissāmi sopi nūnassa
 tādisova yo samaṇassa gotamassa paññāveyyattiyaṁ jāneyyāti.
 Uḷārāya khalu bhavaṁ vacchāyano samaṇaṁ gotamaṁ pasaṁsāya pasaṁsatīti.
 Ko cāhaṁ bho samaṇaṁ gotamaṁ pasaṁsissāmi pasaṭṭhappasaṭṭhova so
 bhavaṁ gotamo seṭṭho devamanussānanti. Taṁ pana bhavaṁ vacchāyano
 atthavasaṁ passamāno samaṇe gotame evaṁ abhippasanno hotīti.
      [330] Ko cāhaṁ bho samaṇe gotame evaṁ abhippasannomhi
 seyyathāpi bho kusalo nāgavaniko nāgavanaṁ paviseyya so passeyya

  *  *  *  *  *  *
  Footnote:1 Sī. Yu. vaḷabhīrathena. 2 Sī. Yu. taṁ kiṁ maññati bhavaṁ vacchāyanoti ime pāṭhā
 dissanti. 3 < PTS. M I , 176 >Sī. Yu. ko cāhaṁ bho ko cāti ime pāṭhā dissanti.
-------------------------------------------------
[page 337]
 Nāgavane mahantaṁ hatthipadaṁ dīghato ca āyataṁ tiriyañca vitthataṁ.
 So niṭṭhaṁ gaccheyya mahā vata bho nāgoti evameva kho ahaṁ
 yato addasaṁ samaṇe gotame cattāri padāni athāhaṁ niṭṭhamagamaṁ
 sammāsambuddho bhagavā svākkhāto bhagavatā dhammo supaṭipanno
 bhagavato sāvakasaṅghoti 1-. Katamāni cattāri. Idhāhaṁ bho passāmi
 ekacce khattiyapaṇḍite nipuṇe kataparappavāde vālavedhirūpe te
 bhindantā maññe caranti paññāgatena diṭṭhigatāni te suṇanti
 samaṇo khalu bho gotamo amukaṁ nāma gāmaṁ vā nigamaṁ vā
 osarissatīti. Te pañhaṁ abhisaṅkharonti imaṁ mayaṁ pañhaṁ samaṇaṁ
 gotamaṁ upasaṅkamitvā pucchissāma evañce no puṭṭho evaṁ
 byākarissati evamassa mayaṁ vādaṁ āropessāma evañcepi no puṭṭho
 evaṁ byākarissati evampissa mayaṁ vādaṁ āropessāmāti. Te
 suṇanti samaṇo khalu bho gotamo amukaṁ nāma gāmaṁ vā nigamaṁ
 vā osaṭoti te yena samaṇo gotamo tenupasaṅkamanti. Te
 samaṇo gotamo dhammiyā kathāya sandasseti samādapeti samuttejeti
 sampahaṁseti te samaṇena gotamena dhammiyā kathāya sandassitā
 samādapitā samuttejitā sampahaṁsitā na ceva samaṇaṁ gotamaṁ pañhaṁ
 pucchanti kutassa vādaṁ āropessanti aññadatthuṁ samaṇasseva
 gotamassa sāvakā sampajjanti. Yadāhaṁ bho samaṇe gotame imaṁ

  *  *  *  *  *  *
  Footnote:1 katthaci potthake supaṭipanno saṅghotipi pāṭho.
-------------------------------------------------
[page 338]
 Paṭhamaṁ padaṁ addasaṁ athāhaṁ niṭṭhamagamaṁ sammāsambuddho bhagavā
 svākkhāto bhagavatā dhammo supaṭipanno bhagavato sāvakasaṅghoti.
 Puna caparāhaṁ bho passāmi idhekacce brāhmaṇapaṇḍite .pe.
 Gahapatipaṇḍite .pe. Samaṇapaṇḍite nipuṇe kataparappavāde
 vālavedhirūpe te bhindantā maññe caranti paññāgatena
 diṭṭhigatāni te suṇanti samaṇo khalu bho gotamo amukaṁ nāma
 gāmaṁ vā nigamaṁ vā osarissatīti. Te pañhaṁ abhisaṅkharonti
 imaṁ mayaṁ pañhaṁ samaṇaṁ gotamaṁ upasaṅkamitvā pucchissāma evañce
 no puṭṭho evaṁ byākarissati evamassa mayaṁ vādaṁ āropessāma
 evañcepi no puṭṭho evaṁ byākarissati evampissa mayaṁ vādaṁ
 āropessāmāti. Te suṇanti samaṇo khalu bho gotamo amukaṁ
 nāma gāmaṁ vā nigamaṁ vā osaṭoti te yena samaṇo gotamo
 tenupasaṅkamanti. Te samaṇo gotamo dhammiyā kathāya sandasseti
 samādapeti samuttejeti sampahaṁseti te samaṇena gotamena dhammiyā
 kathāya sandassitā samādapitā samuttejitā sampahaṁsitā na ceva
 samaṇaṁ gotamaṁ pañhaṁ pucchanti kutassa vādaṁ āropessanti
 aññadatthuṁ samaṇaṁyeva gotamaṁ okāsaṁ yācanti agārasmā anagāriyaṁ
 pabbajjāya. Te samaṇo gotamo pabbājeti te tattha
 pabbajitā 1- samānā 2- vūpakaṭṭhā appamattā ātāpino pahitattā

  *  *  *  *  *  *
  Footnote:1 Sī. Yu. pabbājitā. 2 Sī. Yu. eketi pāṭho atthi.
-------------------------------------------------
[page 339]
 Viharantā nacirasseva yassatthāya kulaputtā sammadeva agārasmā
 anagāriyaṁ pabbajanti tadanuttaraṁ brahmacariyapariyosānaṁ diṭṭheva dhamme
 sayaṁ abhiññā sacchikatvā upasampajja viharanti. Te evamāhaṁsu
 manaṁ vata bho anassāma manaṁ vata bho anassāma mayañhi pubbe
 assamaṇāva samānā samaṇamhāti paṭijānimha abrāhmaṇāva samānā
 brāhmaṇamhāti paṭijānimha anarahantāva samānā arahantamhāti
 paṭijānimha idāni khomhā samaṇā idāni khomhā brāhmaṇā
 idāni khomhā arahantoti. Yadāhaṁ bho samaṇe gotame imaṁ
 catutthaṁ padaṁ addasaṁ athāhaṁ niṭṭhamagamaṁ sammāsambuddho bhagavā
 svākkhāto bhagavatā dhammo supaṭipanno bhagavato sāvakasaṅghoti.
 Yato kho ahaṁ bho samaṇe gotame imāni cattāri padāni addasaṁ
 athāhaṁ niṭṭhamagamaṁ sammāsambuddho bhagavā svākkhāto bhagavatā
 dhammo supaṭipanno bhagavato sāvakasaṅghoti.
      [331] Evaṁ vutte jāṇussoṇi brāhmaṇo sabbasetā
 vaḷavābhirathā orohitvā ekaṁsaṁ uttarāsaṅgaṁ karitvā yena bhagavā
 tenañjalimpaṇāmetvā tikkhattuṁ udānaṁ udānesi namo tassa
 bhagavato arahato sammāsambuddhassa < PTS. M I , 178 >namo tassa bhagavato arahato
 sammāsambuddhassa appevanāma kadāci karahaci tena samaṇena
 gotamena saddhiṁ samāgaccheyyāma appevanāma siyā kocideva
 kathāsallāpoti. Atha kho jāṇussoṇi brāhmaṇo yena bhagavā
-------------------------------------------------
[page 340]
 Tenupasaṅkami upasaṅkamitvā bhagavatā saddhiṁ sammodi sammodanīyaṁ
 kathaṁ sārāṇīyaṁ vītisāretvā ekamantaṁ nisīdi. Ekamantaṁ nisinno kho
 jāṇussoṇi brāhmaṇo yāvatako ahosi pilotikāya paribbājakena
 saddhiṁ kathāsallāpo taṁ sabbaṁ bhagavato ārocesi. Evaṁ vutte
 bhagavā jāṇussoṇiṁ brāhmaṇaṁ etadavoca na kho brāhmaṇa
 ettāvatā hatthipadopamo vitthārena paripūro hoti apica
 brāhmaṇa yathā hatthipadopamo vitthārena paripūro hoti taṁ
 suṇāhi sādhukaṁ manasikarohi bhāsissāmīti. Evaṁ bhoti kho
 jāṇussoṇi brāhmaṇo bhagavato paccassosi.
      [332] Bhagavā etadavoca seyyathāpi brāhmaṇa nāgavaniko
 nāgavanaṁ paviseyya so passeyya nāgavane mahantaṁ hatthipadaṁ dīghato
 ca āyataṁ tiriyañca vitthataṁ yo hoti kusalo nāgavaniko neva
 tāva niṭṭhaṁ gacchati mahā vata bho nāgoti. Taṁ kissa hetu.
 Santi hi brāhmaṇa nāgavane vāmanikā nāma hatthiniyo mahāpadā
 tāsampetaṁ padaṁ assāti. So tamanugacchati tamanugacchanto passati
 nāgavane mahantaṁ hatthipadaṁ dīghato ca āyataṁ tiriyañca vitthataṁ
 uccā ca nisevitaṁ yo hoti kusalo nāgavaniko neva tāva niṭṭhaṁ
 gacchati mahā vata bho nāgoti. Taṁ kissa hetu. Santi hi
 brāhmaṇa nāgavane uccākaḷārikā nāma hatthiniyo mahāpadā
 tāsampetaṁ padaṁ assāti. So tamanugacchati tamanugacchanto passati
-------------------------------------------------
[page 341]
 Nāgavane mahantaṁ hatthipadaṁ dīghato ca āyataṁ tiriyañca vitthataṁ
 uccā ca nisevitaṁ uccā ca dantehi ārañjitāni yo hoti kusalo
 nāgavaniko neva tāva niṭṭhaṁ gacchati mahā vata bho nāgoti.
 Taṁ kissa hetu. Santi hi brāhmaṇa nāgavane uccākaṇerukā
 nāma hatthiniyo mahāpadā tāsampetaṁ padaṁ assāti. So
 tamanugacchati tamanugacchanto passati nāgavane mahantaṁ hatthipadaṁ dīghato
 ca āyataṁ tiriyañca vitthataṁ uccā ca nisevitaṁ uccā ca dantehi
 ārañjitāni uccā ca sākhābhaṅgaṁ tañca nāgaṁ passeti
 rukkhamūlagataṁ vā abbhokāsagataṁ vā gacchantaṁ vā ṭhitaṁ vā nisinnaṁ vā
 nipannaṁ < PTS. M I , 179 >vā. So niṭṭhaṁ gacchati ayameva so mahānāgoti.
 Evameva kho brāhmaṇa idha tathāgato loke uppajjati arahaṁ
 sammāsambuddho vijjācaraṇasampanno sugato lokavidū anuttaro
 purisadammasārathi satthā devamanussānaṁ buddho bhagavā so imaṁ
 lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ
 sadevamanussaṁ sayaṁ abhiññā sacchikatvā pavedeti so dhammaṁ deseti
 ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ
 kevalaparipuṇṇaṁ parisuddhaṁ brahmacariyaṁ pakāseti taṁ dhammaṁ suṇāti
 gahapati vā gahapatiputto vā aññatarasmiṁ vā kule pacchā jāto
 so taṁ dhammaṁ sutvā tathāgate saddhaṁ paṭilabhati so tena
 saddhāpaṭilābhena samannāgato iti paṭisañcikkhati sambādho gharāvāso
-------------------------------------------------
[page 342]
 Rajāpatho abbhokāso pabbajjā nayidaṁ sukaraṁ agāraṁ ajjhāvasatā
 ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ
 yannūnāhaṁ kesamassuṁ ohāretvā kāsāyāni vatthāni acchādetvā
 agārasmā anagāriyaṁ pabbajeyyanti. So aparena samayena appaṁ
 vā bhogakkhandhaṁ pahāya mahantaṁ vā bhogakkhandhaṁ pahāya appaṁ vā
 ñātiparivaṭṭaṁ pahāya mahantaṁ vā ñātiparivaṭṭaṁ pahāya kesamassuṁ
 ohāretvā kāsāyāni vatthāni acchādetvā agārasmā anagāriyaṁ
 pabbajati.
      [333] So evaṁ pabbajito samāno bhikkhūnaṁ sikkhāsājīvasamāpanno
 pāṇātipātaṁ pahāya pāṇātipātā paṭivirato hoti
 nihitadaṇḍo nihitasattho lajjī dayāpanno sabbapāṇabhūtahitānukampī
 viharati. Adinnādānaṁ pahāya adinnādānā paṭivirato hoti
 dinnādāyī dinnapāṭikaṅkhī athenena sucibhūtena attanā viharati.
 Abrahmacariyaṁ pahāya brahmacārī hoti ārācārī virato methunā
 gāmadhammā. Musāvādaṁ pahāya musāvādā paṭivirato hoti saccavādī
 saccasandho ṭheto 1- paccayiko avisaṁvādako lokassa. Pisuṇaṁ vācaṁ
 pahāya pisuṇāya vācāya paṭivirato hoti ito sutvā na amutra
 akkhātā imesaṁ bhedāya amutra vā sutvā na imesaṁ akkhātā
 amūsaṁ bhedāya iti bhinnānaṁ vā sandhātā sahitānaṁ vā anuppadātā
 samaggārāmo samaggarato samagganandī samaggakaraṇiṁ vācaṁ bhāsitā

  *  *  *  *  *  *
  Footnote:1 Ma. theto.
-------------------------------------------------
[page 343]
 Hoti. Pharusaṁ vācaṁ pahāya pharusāya vācāya paṭivirato hoti yā
 sā < PTS. M I , 180 >vācā nelā kaṇṇasukhā pemanīyā hadayaṅgamā porī bahujanakantā
 bahujanamanāpā tathārūpiṁ vācaṁ bhāsitā hoti. Samphappalāpaṁ
 pahāya samphappalāpā paṭivirato hoti kālavādī bhūtavādī atthavādī
 dhammavādī vinayavādī nidhānavatiṁ vācaṁ bhāsitā kālena sāpadesaṁ
 pariyantavatiṁ. So vījagāmabhūtagāmasamārambhā paṭivirato hoti.
 Ekabhattiko hoti rattūparato virato vikālabhojanā. Naccagītavāditavisūkadassanā
 paṭivirato hoti. Mālāgandhavilepanadhāraṇamaṇḍanavibhūsanaṭṭhānā
 paṭivirato hoti. Uccāsayanamahāsayanā
 paṭivirato hoti. Jātarūparajatapaṭiggahaṇā paṭivirato hoti.
 Āmakadhaññapaṭiggahaṇā paṭivirato hoti. Āmakamaṁsapaṭiggahaṇā
 paṭivirato hoti. Itthīkumārikapaṭiggahaṇā paṭivirato hoti.
 Dāsīdāsapaṭiggahaṇā paṭivirato hoti. Ajeḷakapaṭiggahaṇā paṭivirato
 hoti. Kukkuṭasūkarapaṭiggahaṇā paṭivirato hoti. Hatthigavāssavaḷavapaṭiggahaṇā
 paṭivirato hoti. Khetta vatthupaṭiggahaṇā paṭivirato
 hoti. Dūteyyapahiṇagamanānuyogā paṭivirato hoti. Kayavikkayā
 paṭivirato hoti. Tulākūṭakaṁsakūṭamānakūṭā paṭivirato hoti.
 Ukkoṭanavañcananikatisāviyogā paṭivirato hoti. Chedanavadhabandhana-
 viparāmosāalopasahasākārā paṭivirato hoti. So santuṭṭho
 hoti kāyaparihārikena cīvarena kucchiparihārikena piṇḍapātena yena
-------------------------------------------------
[page 344]
 Yeneva pakkamati samādāyeva pakkamati. Seyyathāpi nāma pakkhī
 sakuṇo yena yeneva ḍeti sapattabhārova ḍeti evameva bhikkhu
 santuṭṭho hoti kāyaparihārikena cīvarena kucchiparihārikena piṇḍapātena
 yena yeneva pakkamati samādāyeva pakkamati. So iminā ariyena
 sīlakkhandhena samannāgato ajjhattaṁ anavajjasukhaṁ paṭisaṁvedeti. So
 cakkhunā rūpaṁ disvā na nimittaggāhī hoti nānubyañjanaggāhī
 yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā
 pāpakā akusalā dhammā anvāssaveyyuṁ tassa saṁvarāya paṭipajjati
 rakkhati cakkhundriyaṁ cakkhundriye saṁvaraṁ āpajjati. Sotena saddaṁ
 sutvā ... Ghānena gandhaṁ ghāyitvā ... Jivhāya rasaṁ sāyitvā ...
 Kāyena phoṭṭhabbaṁ phusitvā ... Manasā dhammaṁ viññāya na nimittaggāhī
 hoti nānubyañjanaggāhī yatvādhikaraṇamenaṁ manindriyaṁ asaṁvutaṁ viharantaṁ
 abhijjhādomanassā pāpakā akusalā < PTS. M I , 181 >dhammā anvāssaveyyuṁ tassa
 saṁvarāya paṭipajjati rakkhati manindriyaṁ manindriye saṁvaraṁ āpajjati.
 So iminā ariyena indriyasaṁvarena samannāgato ajjhattaṁ abyāsekasukhaṁ
 paṭisaṁvedeti. So abhikkante paṭikkante sampajānakārī hoti
 ālokite vilokite sampajānakārī hoti sammiñjite pasārite
 sampajānakārī hoti saṅghāṭipattacīvaradhāraṇe sampajānakārī hoti
 asite pīte khāyite sāyite sampajānakārī hoti uccārapassāvakamme
 sampajānakārī hoti gate ṭhite nisinne sutte jāgarite bhāsite
-------------------------------------------------
[page 345]
 Tuṇhībhāve sampajānakārī hoti.
     [334] So iminā ca ariyena sīlakkhandhena samannāgato iminā
 ca ariyena indriyasaṁvarena samannāgato iminā ca ariyena satisampajaññena
 samannāgato vivittaṁ senāsanaṁ bhajati araññaṁ rukkhamūlaṁ
 pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ.
 So pacchābhattaṁ piṇḍapātapaṭikkanto nisīdati pallaṅkaṁ ābhujitvā
 ujuṁ kāyaṁ paṇidhāya parimukhaṁ satiṁ upaṭṭhapetvā. So abhijjhaṁ
 loke pahāya vigatābhijjhena cetasā viharati abhijjhāya cittaṁ
 parisodheti. Byāpādapadosaṁ pahāya abyāpannacitto viharati
 sabbapāṇabhūtahitānukampī byāpādapadosā cittaṁ parisodheti.
 Thīnamiddhaṁ pahāya vigatathīnamiddho viharati ālokasaññī sato sampajāno
 thīnamiddhā cittaṁ parisodheti. Uddhaccakukkuccaṁ pahāya anuddhato
 viharati ajjhattaṁ vūpasantacitto uddhaccakukkuccā cittaṁ parisodheti.
 Vicikicchaṁ pahāya tiṇṇavicikiccho viharati akathaṁkathī kusalesu dhammesu
 vicikicchāya cittaṁ parisodheti.
      [335] So ime pañca nīvaraṇe pahāya cetaso upakkilese
 paññāya dubbalīkaraṇe vivicceva kāmehi vivicca akusalehi dhammehi
 savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.
 Idaṁ vuccati brāhmaṇa tathāgatapadaṁ itipi tathāgatanisevitaṁ itipi
 tathāgatārañjitaṁ itipi. Na tveva tāva ariyasāvako niṭṭhaṁ gacchati
-------------------------------------------------
[page 346]
 Sammāsambuddho bhagavā svākkhāto bhagavatā dhammo supaṭipanno
 bhagavato sāvakasaṅghoti. Puna caparaṁ brāhmaṇa bhikkhu vitakkavicārānaṁ
 vūpasamā ajjhattaṁ sampasādanaṁ cetaso ekodibhāvaṁ < PTS. M I , 182 >avitakkaṁ avicāraṁ
 samādhijaṁ pītisukhaṁ dutiyaṁ jhānaṁ .pe. Tatiyaṁ jhānaṁ ... Catutthaṁ
 jhānaṁ upasampajja viharati. Idaṁ vuccati brāhmaṇa tathāgatapadaṁ
 itipi tathāgatanisevitaṁ itipi tathāgatārañjitaṁ itipi. Na tveva
 tāva ariyasāvako niṭṭhaṁ gacchati sammāsambuddho bhagavā svākkhāto
 bhagavatā dhammo supaṭipanno bhagavato sāvakasaṅghoti.
     [336] So evaṁ samāhite citte parisuddhe pariyodāte
 anaṅgaṇe vigatūpakkilese mudubhūte kammaniye ṭhite āneñjappatte
 pubbenivāsānussatiñāṇāya cittaṁ abhininnāmeti. So anekavihitaṁ
 pubbenivāsaṁ anussarati seyyathīdaṁ ekampi jātiṁ dvepi
 jātiyo .pe. Iti sākāraṁ sauddesaṁ anekavihitaṁ pubbenivāsaṁ
 anussarati. Idampi vuccati brāhmaṇa tathāgatapadaṁ itipi tathāgatanisevitaṁ
 itipi tathāgatārañjitaṁ itipi. Na tveva tāva ariyasāvako
 niṭṭhaṁ gacchati sammāsambuddho bhagavā svākkhāto bhagavatā
 dhammo < PTS. M I , 183 >supaṭipanno bhagavato sāvakasaṅghoti.
     [337] So evaṁ samāhite citte parisuddhe pariyodāte
 anaṅgaṇe vigatūpakkilese mudubhūte kammaniye ṭhite āneñjappatte
 sattānaṁ cutūpapātañāṇāya cittaṁ abhininnāmeti. So dibbena
-------------------------------------------------
[page 347]
 Cakkhunā visuddhena atikkantamānusakena .pe. Yathākammūpage satte
 pajānāti. Idampi vuccati brāhmaṇa tathāgatapadaṁ itipi tathāgatanisevitaṁ
 itipi tathāgatārañjitaṁ itipi. Na tveva tāva ariyasāvako
 niṭṭhaṁ gacchati sammāsambuddho bhagavā svākkhāto bhagavatā
 dhammo supaṭipanno bhagavato sāvakasaṅghoti.
     [338] So evaṁ samāhite citte parisuddhe pariyodāte
 anaṅgaṇe vigatūpakkilese mudubhūte kammaniye ṭhite āneñjappatte
 āsavānaṁ khayañāṇāya cittaṁ abhininnāmeti. So idaṁ dukkhanti
 yathābhūtaṁ pajānāti ayaṁ dukkhasamudayoti yathābhūtaṁ pajānāti ayaṁ
 dukkhanirodhoti yathābhūtaṁ pajānāti ayaṁ dukkhanirodhagāminī paṭipadāti
 yathābhūtaṁ pajānāti. Ime āsavāti yathābhūtaṁ pajānāti ayaṁ āsavasamudayoti
 yathābhūtaṁ pajānāti ayaṁ āsavanirodhoti yathābhūtaṁ pajānāti
 ayaṁ āsavanirodhagāninī paṭipadāti yathābhūtaṁ pajānāti. Idampi vuccati
 brāhmaṇa tathāgatapadaṁ itipi tathāgatanisevitaṁ itipi tathāgatārañjitaṁ
 itipi. Na tveva tāva ariyasāvako niṭṭhaṅgato hoti.
 Apica kho niṭṭhaṁ gacchati sammāsambuddho bhagavā svākkhāto
 bhagavatā dhammo supaṭipanno bhagavato sāvakasaṅghoti. < PTS. M I , 184 >Tassa evaṁ
 jānato evaṁ passato kāmāsavāpi cittaṁ vimuccati bhavāsavāpi
 cittaṁ vimuccati avijjāsavāpi cittaṁ vimuccati vimuttasmiṁ vimuttamiti
 ñāṇaṁ hoti khīṇā jāti vusitaṁ brahmacariyaṁ kataṁ karaṇīyaṁ nāparaṁ
-------------------------------------------------
[page 348]
 Itthattāyāti pajānāti. Idampi vuccati brāhmaṇa tathāgatapadaṁ
 itipi tathāgatanisevitaṁ itipi tathāgatārañjitaṁ itipi. Ettāvatā
 kho brāhmaṇa ariyasāvako niṭṭhaṅgato hoti sammāsambuddho
 bhagavā svākkhāto bhagavatā dhammo supaṭipanno bhagavato
 sāvakasaṅghoti. Ettāvatā kho brāhmaṇa hatthipadopamo vitthārena
 paripūro hoti.
     [339] Evaṁ vutte jāṇussoṇi brāhmaṇo bhagavantaṁ etadavoca
 abhikkantaṁ bho gotama abhikkantaṁ bho gotama seyyathāpi bho gotama
 nikkujjitaṁ vā ukkujjeyya paṭicchannaṁ vā vivareyya mūḷhassa vā
 maggaṁ ācikkheyya andhakāre vā telapajjotaṁ dhāreyya cakkhumanto
 rūpāni dakkhantīti evamevaṁ bhotā gotamena anekapariyāyena dhammo
 pakāsito esāhaṁ bhagavantaṁ gotamaṁ saraṇaṁ gacchāmi dhammañca
 bhikkhusaṅghañca upāsakaṁ maṁ bhavaṁ gotamo dhāretu ajjatagge pāṇupetaṁ
 saraṇaṅgatanti.
                Cūḷahatthipadopamasuttaṁ niṭṭhitaṁ sattamaṁ.
                      ------------
-------------------------------------------------
[page 349]
                     Mahāhatthipadopamasuttaṁ
     [340] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho āyasmā sārīputto
 bhikkhū āmantesi āvuso bhikkhavoti. Āvusoti kho te bhikkhū
 āyasmato sārīputtassa paccassosuṁ. Āyasmā sārīputto
 etadavoca seyyathāpi āvuso yānikānici jaṅgalānaṁ pāṇānaṁ
 padajātāni sabbāni tāni hatthipade samodhānaṁ gacchanti hatthipadaṁ
 tesaṁ aggamakkhāyati yadidaṁ mahantattena evameva kho āvuso
 yekeci kusalā dhammā < PTS. M I , 185 >sabbe te catūsu ariyasaccesu saṅgahaṁ gacchanti
 katamesu catūsu dukkhe ariyasacce dukkhasamudaye ariyasacce dukkhanirodhe
 ariyasacce dukkhanirodhagāminiyā paṭipadāya ariyasacce.
     [341] Katamañcāvuso dukkhaṁ ariyasaccaṁ jātipi dukkhā jarāpi
 dukkhā maraṇaṁpi dukkhaṁ sokaparidevadukkhadomanassupāyāsāpi dukkhā
 yampicchaṁ na labhati tampi dukkhaṁ saṅkhittena paccupādānakkhandhā
 dukkhā. Katame cāvuso pañcupādānakkhandhā seyyathīdaṁ
 rūpūpādānakkhandho vedanūpādānakkhandho saññūpādānakkhandho
 saṅkhārūpādānakkhandho viññāṇūpādānakkhandho. Katamo cāvuso
 rūpūpādānakkhandho cattāri ca mahābhūtāni catunnaṁ ca mahābhūtānaṁ
 upādārūpaṁ. Katame cāvuso cattāro mahābhūtā paṭhavīdhātu
-------------------------------------------------
[page 350]
 Āpodhātu tejodhātu vāyodhātu.
     [342] Katamā cāvuso paṭhavīdhātu. Paṭhavīdhātu siyā ajjhattikā
 siyā bāhirā. Katamā cāvuso ajjhattikā paṭhavīdhātu. Yaṁ ajjhattaṁ
 paccattaṁ kakkhalaṁ kharigataṁ upādinnaṁ seyyathīdaṁ kesā lomā nakhā
 dantā taco maṁsaṁ nhārū aṭṭhī aṭṭhimiñjaṁ vakkaṁ hadayaṁ yakanaṁ kilomakaṁ
 pihakaṁ papphāsaṁ antaṁ antaguṇaṁ udariyaṁ karīsaṁ yaṁ vā panaññampi
 kiñci ajjhattaṁ paccattaṁ kakkhalaṁ kharigataṁ upādinnaṁ ayaṁ vuccatāvuso
 ajjhattikā paṭhavīdhātu. Yā ceva kho pana ajjhattikā paṭhavīdhātu
 yā ca bāhirā paṭhavīdhātu paṭhavīdhāturevesā. Taṁ netaṁ mama
 nesohamasmi na meso attāti evametaṁ yathābhūtaṁ sammappaññāya
 daṭṭhabbaṁ. Evametaṁ yathābhūtaṁ sammappaññāya disvā paṭhavīdhātuyā
 nibbindati paṭhavīdhātuyā cittaṁ virājeti. Hoti kho so āvuso samayo
 yaṁ bāhirā āpodhātu pakuppati antarahitā tasmiṁ samaye bāhirā
 paṭhavīdhātu hoti. Tassā hi nāma āvuso bāhirāya paṭhavīdhātuyā
 tāva mahallikāya aniccatā paññāyissati khayadhammatā paññāyissati
 vayadhammatā paññāyissati vipariṇāmadhammatā paññāyissati. Kiṁ
 panimassa mattaṭṭhakassa kāyassa taṇhupādinnassa ahanti vā mamanti
 vā asmīti vā atha khvassa no tevettha hoti. Tañce
 āvuso bhikkhuṁ pare akkosanti paribhāsanti rosenti vihesenti.
 So evaṁ pajānāti uppannā kho me ayaṁ sotasamphassajā dukkhā< PTS. M I , 186 >
-------------------------------------------------
[page 351]
 Vedanā sā ca kho paṭicca no appaṭicca kiṁ paṭicca phassaṁ
 paṭicca. Sopi kho phasso aniccoti passati vedanā aniccāti
 passati saññā aniccāti passati saṅkhārā aniccāti passati
 viññāṇaṁ aniccanti passati tassa dhātārammaṇameva cittaṁ
 pakkhandati pasīdati santiṭṭhati vimuccati. Tañce āvuso bhikkhuṁ
 pare aniṭṭhehi akantehi amanāpehi samudācaranti pāṇisamphassenapi
 leḍḍusamphassenapi daṇḍasamphassenapi satthasamphassenapi. So evaṁ
 pajānāti tathābhūto kho ayaṁ kāyo yathābhūtasmiṁ kāye pāṇisamphassāpi
 kamanti leḍḍusamphassāpi kamanti daṇḍasamphassāpi kamanti
 satthasamphassāpi kamanti. Vuttaṁ kho panetaṁ bhagavatā kakacūpame 1-
 ovāde ubhatodaṇḍakena cepi bhikkhave kakacena corā ocarakā
 aṅgamaṅgāni okkanteyyuṁ tatrāpi yo mano padoseyya na me
 so tena sāsanakaroti. Āraddhaṁ kho pana me viriyaṁ bhavissati
 asallīnaṁ upaṭṭhitā sati appammuṭṭhā 2- passaddho kāyo asāraddho
 samāhitaṁ cittaṁ ekaggaṁ kāmaṁdāni imasmiṁ kāye pāṇisamphassāpi
 kamantu leḍḍusamphassāpi kamantu daṇḍasamphassāpi kamantu
 satthasamphassāpi kamantu karīyati hīdaṁ buddhānaṁ sāsananti. Tassa ce
 āvuso bhikkhuno evaṁ buddhaṁ anussarato evaṁ dhammaṁ anussarato
 evaṁ saṅghaṁ anussarato upekkhā kusalanissitā na saṇṭhāti. So

  *  *  *  *  *  *
  Footnote:1 Yu. kakacūpamovāde. 2 Yu. asammuṭṭhā.
-------------------------------------------------
[page 352]
 Tena saṁvijjati saṁvegaṁ āpajjati alābhā vata me na vata me
 lābhā dulladdhaṁ vata me na vata me suladdhaṁ yassa me evaṁ buddhaṁ
 anussarato evaṁ dhammaṁ anussarato evaṁ saṅghaṁ anussarato upekkhā
 kusalanissitā na saṇṭhātīti. Seyyathāpi āvuso suṇisā sassuraṁ
 disvā saṁvijjati saṁvegaṁ āpajjati evameva kho āvuso tassa
 ce bhikkhuno evaṁ buddhaṁ anussarato evaṁ dhammaṁ anussarato evaṁ
 saṅghaṁ anussarato upekkhā kusalanissitā na saṇṭhāti. So tena
 saṁvijjati saṁvegaṁ āpajjati alābhā vata me na vata me lābhā
 dulladdhaṁ vata me na vata me suladdhaṁ yassa me evaṁ buddhaṁ anussarato
 evaṁ dhammaṁ anussarato evaṁ saṅghaṁ anussarato upekkhā kusalanissitā
 na saṇṭhātīti. Tassa ce āvuso bhikkhuno evaṁ buddhaṁ anussarato
 evaṁ dhammaṁ anussarato < PTS. M I , 187 >evaṁ saṅghaṁ anussarato upekkhā kusalanissitā
 saṇṭhāti. So tena attamano hoti. Ettāvatāpi kho āvuso
 bhikkhuno bahukataṁ hoti.
     [343] Katamā cāvuso āpodhātu. Āpodhātu siyā ajjhattikā
 siyā bāhirā. Katamā cāvuso ajjhattikā āpodhātu. Yaṁ ajjhattaṁ
 paccattaṁ āpo āpogataṁ upādinnaṁ seyyathīdaṁ pittaṁ semhaṁ
 pubbo lohitaṁ sedo medo assu vasā kheḷo siṅghāṇikā lasikā
 muttaṁ yaṁ vā panaññampi kiñci ajjhattaṁ paccattaṁ āpo
 āpogataṁ upādinnaṁ ayaṁ vuccatāvuso ajjhattikā āpodhātu.
-------------------------------------------------
[page 353]
 Yā ceva kho pana ajjhattikā āpodhātu yā ca bāhirā āpodhātu
 āpodhāturevesā. Taṁ netaṁ mama nesohamasmi na meso attāti
 evametaṁ yathābhūtaṁ sammappaññāya daṭṭhabbaṁ. Evametaṁ yathābhūtaṁ
 sammappaññāya disvā āpodhātuyā nibbindati āpodhātuyā cittaṁ
 virājeti. Hoti kho so āvuso samayo yaṁ bāhirā āpodhātu
 pakuppati sā gāmampi vahati nigamampi vahati nagarampi vahati
 janapadampi vahati janapadapadesampi vahati. Hoti kho so āvuso
 samayo yaṁ mahāsamudde yojanasatikānipi udakāni oggacchanti
 dviyojanasatikānipi udakāni oggacchanti tiyojanasatikānipi udakāni
 oggacchanti catuyojanasatikānipi udakāni oggacchanti pañcayojanasatikānipi
 udakāni oggacchanti chayojanasatikānipi udakāni oggacchanti
 sattayojanasatikānipi udakāni oggacchanti. Hoti kho so āvuso
 samayo yaṁ mahāsamudde sattatālampi udakaṁ saṇṭhāti chatālampi
 udakaṁ saṇṭhāti pañcatālampi udakaṁ saṇṭhāti catutālampi udakaṁ
 saṇṭhāti titālampi udakaṁ saṇṭhāti dvitālampi udakaṁ saṇṭhāti
 tālamattampi udakaṁ saṇṭhāti. Hoti kho so āvuso samayo
 yaṁ mahāsamudde sattaporisampi udakaṁ saṇṭhāti chaporisampi udakaṁ
 saṇṭhāti pañcaporisampi udakaṁ saṇṭhāti catuporisampi udakaṁ saṇṭhāti
 tiporisampi udakaṁ saṇṭhāti dviporisampi udakaṁ saṇṭhāti porisamattampi
 udakaṁ saṇṭhāti. Hoti kho so āvuso samayo yaṁ
-------------------------------------------------
[page 354]
 Mahāsamudde aḍḍhaporisampi udakaṁ saṇṭhāti kaṭimattampi udakaṁ
 saṇṭhāti jannumattampi udakaṁ saṇṭhāti goppakamattampi udakaṁ
 saṇṭhāti. Hoti kho so āvuso samayo yaṁ mahāsamudde
 aṅgulipabbatemanamattampi udakaṁ na hoti. < PTS. M I , 188 >Tassā hi nāma āvuso
 bāhirāya āpodhātuyā tāva mahallikāya aniccatā paññāyissati
 khayadhammatā paññāyissati vayadhammatā paññāyissati vipariṇāmadhammatā
 paññāyissati. Kiṁ panimassa mattaṭṭhakassa kāyassa
 taṇhupādinnassa ahanti vā mamanti vā asmīti vā atha khvassa
 no tevettha hoti. Tassa ce āvuso bhikkhuno evaṁ buddhaṁ
 anussarato evaṁ dhammaṁ anussarato evaṁ saṅghaṁ anussarato upekkhā
 kusalanissitā saṇṭhāti. So tena attamano hoti. Ettāvatāpi
 kho so āvuso bhikkhuno bahukataṁ hoti.
     [344] Katamā cāvuso tejodhātu. Tejodhātu siyā ajjhattikā
 siyā bāhirā. Katamā cāvuso ajjhattikā tejodhātu. Yaṁ
 ajjhattaṁ paccattaṁ tejo tejogataṁ upādinnaṁ seyyathīdaṁ yena
 ca santappati yena ca jirati yena ca pariḍayhati yena ca asitapītakhāyitasāyitaṁ
 sammā pariṇāmaṁ gacchati yaṁ vā panaññampi
 kiñci ajjhattaṁ paccattaṁ tejo tejogataṁ upādinnaṁ ayaṁ vuccatāvuso
 ajjhattikā tejodhātu. Yā ceva kho pana ajjhattikā
 tejodhātu yā ca bāhirā tejodhātu tejodhāturevesā. Taṁ netaṁ
-------------------------------------------------
[page 355]
 Mama nesohamasmi na meso attāti evametaṁ yathābhūtaṁ sammappaññāya
 daṭṭhabbaṁ. Evametaṁ yathābhūtaṁ sammappaññāya disvā tejodhātuyā
 nibbindati tejodhātuyā cittaṁ virājeti. Hoti kho so āvuso
 samayo yaṁ bāhirā tejodhātu pakuppati sā gāmampi ḍahati
 nagarampi ḍahati nigamampi ḍahati janapadampi ḍahati janapadapadesampi
 ḍahati. Sā haritantaṁ vā panthantaṁ vā selantaṁ vā udakantaṁ
 vā ramaṇīyaṁ vā bhūmibhāgaṁ āgamma anāhārā nibbāyati. Hoti
 kho so āvuso samayo yaṁ kukkuṭapattenapi nhārudaddalenapi
 aggiṁ gavesanti. Tasmā hi nāma āvuso bāhirāya tejodhātuyā
 tāva mahallikāya aniccatā paññāyissati khayadhammatā paññāyissati
 vayadhammatā paññāyissati vipariṇāmadhammatā paññāyissati. Kiṁ
 panimassa mattaṭṭhakassa kāyassa taṇhupādinnassa ahanti vā mamanti
 vā asmīti vā atha khvassa no tevettha hoti. Tassa ce āvuso
 bhikkhuno evaṁ buddhaṁ anussarato evaṁ dhammaṁ anussarato evaṁ saṅghaṁ
 anussarato upekkhā kusalanissitā saṇṭhāti. So tena attamano
 hoti. Ettāvatāpi kho so āvuso bhikkhuno bahukataṁ hoti.
     [345] Katamā cāvuso vāyodhātu. Vāyodhātu siyā ajjhattikā
 siyā bāhirā. Katamā cāvuso ajjhattikā vāyodhātu. Yaṁ
 ajjhattaṁ paccattaṁ vāyo vāyogataṁ upādinnaṁ seyyathīdaṁ uddhaṅgamā
 vātā adhogamā vātā kucchisayā vātā koṭṭhasayā vātā
-------------------------------------------------
[page 356]
 Aṅgamaṅgānusārino vātā assāso passāso iti vā yaṁ vā
 panaññampi kiñci ajjhattaṁ paccattaṁ vāyo vāyogataṁ upādinnaṁ
 ayaṁ vuccatāvuso ajjhattikā vāyodhātu. Yā ceva kho pana
 ajjhattikā vāyodhātu yā ca bāhirā vāyodhātu vāyodhāturevesā.
 Taṁ netaṁ mama nesohamasmi na meso attāti evametaṁ yathābhūtaṁ
 sammappaññāya daṭṭhabbaṁ. Evametaṁ yathābhūtaṁ sammappaññāya
 disvā vāyodhātuyā nibbindati vāyodhātuyā cittaṁ virājeti.
 Hoti kho so āvuso samayo yaṁ bāhirā vāyodhātu pakuppati
 sā gāmampi vahati nigamampi vahati nagarampi vahati janapadampi vahati
 janapadapadesampi vahati. Hoti kho so āvuso samayo yaṁ
 gimhānaṁ pacchime māse tālapaṇṇenapi vidhūpanenapi vātaṁ pariyesanti
 ossavanepi tiṇāni na iñjanti. Tassā hi nāmāvuso bāhirāya
 vāyodhātuyā tāva mahallikāya aniccatā paññāyissati khayadhammatā
 paññāyissati vayadhammatā paññāyissati vipariṇāmadhammatā
 paññāyissati. Kiṁ panimassa mattaṭṭhakassa kāyassa taṇhupādinnassa
 ahanti vā mamanti vā asmīti vā atha khvassa no tevettha
 hoti. Tañce āvuso bhikkhuṁ pare akkosanti paribhāsanti rosenti
 vihesenti. So evaṁ pajānāti uppannā kho me ayaṁ sotasamphassajā
 dukkhā vedanā sā ca kho paṭicca no appaṭicca kiṁ
 paṭicca phassaṁ paṭicca. Sopi kho phasso aniccoti passati vedanā
-------------------------------------------------
[page 357]
 Aniccāti passati saññā aniccāti passati saṅkhārā aniccāti
 passati viññāṇaṁ aniccanti passati tassa dhātārammaṇameva
 cittaṁ pakkhandati pasīdati santiṭṭhati vimuccati. Tañce āvuso
 bhikkhuṁ pare aniṭṭhehi akantehi amanāpehi samudācaranti pāṇisamphassenapi
 leḍḍusamphassenapi daṇḍasamphassenapi satthasamphassenapi.
 So evaṁ pajānāti tathābhūto kho ayaṁ kāyo yathābhūtasmiṁ kāye
 pāṇisamphassāpi kamanti leḍḍusamphassāpi kamanti daṇḍasamphassāpi
 kamanti satthasamphassāpi kamanti. Vuttaṁ kho panetaṁ bhagavatā
 kakacūpame ovāde ubhatodaṇḍakena cepi bhikkhave kakacena corā
 ocarakā aṅgamaṅgāni okkanteyyuṁ tatrāpi yo mano padoseyya
 na me so tena sāsanakaroti. Āraddhaṁ kho pana me viriyaṁ
 bhavissati asallīnaṁ upaṭṭhitā sati appammuṭṭhā passaddho kāyo
 asāraddho samāhitaṁ cittaṁ ekaggaṁ kāmaṁdāni imasmiṁ kāye pāṇisamphassāpi
 kamantu leḍḍusamphassāpi kamantu daṇḍasamphassāpi kamantu
 satthasamphassāpi kamantu karīyati hīdaṁ buddhānaṁ sāsananti. Tassa
 ce āvuso bhikkhuno evaṁ buddhaṁ anussarato evaṁ dhammaṁ anussarato
 evaṁ saṅghaṁ anussarato upekkhā kusalanissitā na saṇṭhāti. So
 tena saṁvijjati saṁvegaṁ āpajjati alābhā vata me na vata me
 lābhā dulladdhaṁ vata me na vata me suladdhaṁ yassa me evaṁ buddhaṁ
 anussarato evaṁ dhammaṁ anussarato evaṁ saṅghaṁ anussarato upekkhā
-------------------------------------------------
[page 358]
 Kusalanissitā na saṇṭhātīti. Seyyathāpi āvuso suṇisā sassuraṁ
 disvā saṁvijjati saṁvegaṁ āpajjati evameva kho āvuso tassa
 ce bhikkhuno evaṁ buddhaṁ anussarato evaṁ dhammaṁ anussarato evaṁ
 saṅghaṁ anussarato upekkhā kusalanissitā na saṇṭhāti. So tena
 saṁvijjati saṁvegaṁ āpajjati alābhā vata me na vata me lābhā
 dulladdhaṁ vata me na vata me suladdhaṁ yassa me evaṁ buddhaṁ anussarato
 evaṁ dhammaṁ anussarato evaṁ saṅghaṁ anussarato upekkhā kusalanissitā
 na saṇṭhātīti. Tassa ce āvuso bhikkhuno evaṁ buddhaṁ
 anussarato evaṁ dhammaṁ anussarato evaṁ saṅghaṁ anussarato upekkhā
 kusalanissitā saṇṭhāti. So tena attamano hoti. Ettāvatāpi
 kho āvuso bhikkhuno bahukataṁ hoti.
     [346] Seyyathāpi āvuso kaṭṭhañca paṭicca valliñca paṭicca
 mattikañca paṭicca tiṇañca paṭicca ākāso parivārito agārantveva
 saṅkhyaṁ gacchati evameva kho āvuso aṭṭhiñca paṭicca nhāruñca
 paṭicca maṁsañca paṭicca cammañca paṭicca ākāso parivārito
 rūpantveva saṅkhyaṁ gacchati. Ajjhattikañce āvuso cakkhuṁ aparibhinnaṁ
 hoti bāhirā ca rūpā na āpāthaṁ āgacchanti no ca tajjo
 samannāhāro hoti neva tāva tajjassa viññāṇabhāgassa pātubhāvo
 hoti. Ajjhattikañca āvuso cakkhuṁ aparibhinnaṁ hoti bāhirā
 ca rūpā āpāthaṁ āgacchanti no ca tajjo samannāhāro hoti
-------------------------------------------------
[page 359]
 Neva tāva tajjassa viññāṇabhāgassa pātubhāvo hoti. Yato ca kho
 āvuso ajjhattikañceva cakkhuṁ aparibhinnaṁ hoti bāhirā ca rūpā
 āpāthaṁ āgacchanti tajjo ca samannāhāro hoti. Evaṁ
 tajjassa viññāṇabhāgassa pātubhāvo hoti. Yaṁ tathābhūtassa rūpaṁ
 taṁ rūpūpādānakkhandhe saṅgahaṁ gacchati. Yā tathābhūtassa vedanā
 sā vedanūpādānakkhandhe saṅgahaṁ gacchati. Yā tathābhūtassa saññā
 sā saññūpādānakkhandhe saṅgahaṁ gacchati. Ye tathābhūtassa saṅkhārā
 te saṅkhārūpādānakkhandhe saṅgahaṁ gacchanti. Yaṁ tathābhūtassa viññāṇaṁ
 taṁ viññāṇūpādānakkhandhe saṅgahaṁ gacchati. So evaṁ pajānāti
 evaṁ kirimesaṁ pañcannaṁ upādānakkhandhānaṁ saṅgaho sannipāto
 samavāyo hoti. Vuttaṁ kho panetaṁ bhagavatā yo paṭiccasamuppādaṁ
 passati so dhammaṁ passati yo dhammaṁ passati so paṭiccasamuppādaṁ
 passatīti. Paṭiccasamuppannā kho panime yadidaṁ pañcupādānakkhandhā
 yo imesu pañcasu upādānakkhandhesu chando ālayo anunayo
 ajjhosānaṁ so dukkhasamudayo yo imesu pañcasu upādānakkhandhesu
 chandarāgavinayo chandarāgappahānaṁ so dukkhanirodhoti.
 Ettāvatāpi kho āvuso bhikkhuno bahukataṁ hoti. Ajjhattikañce
 āvuso sotaṁ aparibhinnaṁ hoti ... Ghānaṁ aparibhinnaṁ hoti ... Jivhā
 aparibhinnā hoti ... Kāyo aparibhinno hoti ... Ajjhattiko ce
 āvuso mano aparibhinno hoti bāhirā ca dhammā na āpāthaṁ
-------------------------------------------------
[page 360]
 Āgacchanti no ca tajjo samannāhāro hoti neva tāva
 tajjassa viññāṇabhāgassa pātubhāvo hoti. Ajjhattiko ce
 āvuso mano aparibhinno hoti bāhirā ca dhammā āpāthaṁ
 āgacchanti no ca tajjo samannāhāro hoti neva tāva tajjassa
 viññāṇabhāgassa pātubhāvo hoti. Yato ca kho āvuso ajjhattiko
 ceva mano aparibhinno hoti bāhirā ca dhammā āpāthaṁ āgacchanti
 tajjo ca samannāhāro hoti. Evaṁ tajjassa viññāṇabhāgassa
 pātubhāvo hoti. Yaṁ tathābhūtassa rūpaṁ taṁ rūpūpādānakkhandhe
 saṅgahaṁ gacchati. Yā tathābhūtassa vedanā sā vedanūpādānakkhandhe
 saṅgahaṁ gacchati. Yā tathābhūtassa saññā sā saññūpādānakkhandhe
 saṅgahaṁ gacchati. Ye tathābhūtassa saṅkhārā te saṅkhārūpādānakkhandhe
 saṅgahaṁ gacchanti. Yaṁ tathābhūtassa viññāṇaṁ taṁ viññāṇūpādānakkhandhe
 saṅgahaṁ gacchati. So evaṁ pajānāti evaṁ kirimesaṁ pañcannaṁ
 upādānakkhandhānaṁ saṅgaho sannipāto samavāyo hoti. Vuttaṁ kho
 panetaṁ bhagavatā yo paṭiccasamuppādaṁ passati so dhammaṁ passati yo
 dhammaṁ passati so paṭiccasamuppādaṁ passatīti. Paṭiccasamuppannā kho
 panime yadidaṁ pañcupādānakkhandhā yo imesu pañcasu upādānakkhandhesu
 chando ālayo anunayo ajjhosānaṁ so dukkhasamudayo yo imesu
 pañcasu upādānakkhandhesu chandarāgavinayo chandarāgappahānaṁ so
 dukkhanirodhoti. Ettāvatāpi kho āvuso bhikkhuno bahukataṁ hotīti.
-------------------------------------------------
[page 361]
      Idamavoca āyasmā sārīputto attamanā te bhikkhū āyasmato
 sārīputtassa bhāsitaṁ abhinandunti.
               Mahāhatthipadopamasuttaṁ niṭṭhitaṁ aṭṭhamaṁ.
                      ------------
-------------------------------------------------
[page 362]
                      Mahāsāropamasuttaṁ< PTS. M I , 192 >
      [347] Evamme sutaṁ ekaṁ samayaṁ bhagavā rājagahe viharati
 gijjhakūṭe pabbate. Acirapakkante devadatte tatra kho bhagavā
 devadattaṁ ārabbha bhikkhū āmantesi idha bhikkhave ekacco kulaputto
 saddhā agārasmā anagāriyaṁ pabbajito hoti otiṇṇomhi
 jātiyā jarāya maraṇena sokaparidevadukkhadomanassupāyāsehi 1- dukkhotiṇṇo
 dukkhapareto appevanāma imassa kevalassa dukkhakkhandhassa
 antakiriyā paññāyethāti. So evaṁ pabbajito samāno lābhasakkārasilokaṁ
 abhinibbatteti. So tena lābhasakkārasilokena attamano
 hoti paripuṇṇasaṅkappo. So tena lābhasakkārasilokena
 attānukkaṁseti paraṁ vambheti ahamasmi lābhī sakkārasilokavā ime
 panaññe bhikkhū appaññātā appesakkhāti. So tena
 lābhasakkārasilokena majjati pamajjati pamādaṁ āpajjati pamatto
 samāno dukkhaṁ viharati. Seyyathāpi bhikkhave puriso sāratthiko
 sāragavesī sārapariyesanaṁ caramāno mahato rukkhassa tiṭṭhato sāravato
 atikkammeva sāraṁ atikkamma phegguṁ atikkamma tacaṁ atikkamma pappaṭikaṁ
 sākhāpalāsaṁ chetvā ādāya pakkameyya sāranti maññamāno.
 Tamenaṁ cakkhumā puriso disvā evaṁ vadeyya na vatāyaṁ bhavaṁ puriso

  *  *  *  *  *  *
  Footnote:1 katthaci potthake jarāmaraṇena sokehi ... upāyāsehītipi dissanti.
-------------------------------------------------
[page 363]
 Aññāsi sāraṁ na aññāsi phegguṁ na aññāsi tacaṁ na aññāsi
 pappaṭikaṁ na aññāsi sākhāpalāsaṁ tathāhayaṁ bhavaṁ puriso sāratthiko
 sāragavesī sārapariyesanaṁ caramāno mahato rukkhassa tiṭṭhato
 sāravato atikkammeva sāraṁ atikkamma phegguṁ atikkamma tacaṁ
 atikkamma pappaṭikaṁ sākhāpalāsaṁ chetvā ādāya pakkanto sāranti
 maññamāno yañcassa sārena sārakaraṇīyaṁ tañcassa atthaṁ nānubhavissatīti
 evameva kho bhikkhave idhekacco kulaputto saddhā agārasmā
 anagāriyaṁ pabbajito hoti otiṇṇomhi jātiyā jarāya maraṇena
 sokaparidevadukkhadomanassupāyāsehi dukkhotiṇṇo dukkhapareto
 appevanāma imassa kevalassa dukkhakkhandhassa antakiriyā paññāyethāti.
 So evaṁ pabbajito samāno lābhasakkārasilokaṁ abhinibbatteti.
 So tena lābhasakkārasilokena attamano hoti < PTS. M I , 193 >paripuṇṇasaṅkappo.
 So tena lābhasakkārasilokena attānukkaṁseti paraṁ vambheti ahamasmi
 lābhī sakkārasilokavā ime panaññe bhikkhū appaññātā
 appesakkhāti. So tena lābhasakkārasilokena majjati pamajjati pamādaṁ
 āpajjati pamatto samāno dukkhaṁ viharati. Ayaṁ vuccati bhikkhave
 bhikkhu sākhāpalāsaṁ aggahesi brahmacariyassa tena ca vosānaṁ
 āpādi.
      [348] Idha pana bhikkhave ekacco kulaputto saddhā agārasmā
 anagāriyaṁ pabbajito hoti otiṇṇomhi jātiyā jarāya maraṇena
-------------------------------------------------
[page 364]
 Sokaparidevadukkhadomanassupāyāsehi dukkhotiṇṇo dukkhapareto
 appevanāma imassa kevalassa dukkhakkhandhassa antakiriyā
 paññāyethāti. So evaṁ pabbajito samāno lābhasakkārasilokaṁ
 abhinibbatteti. So tena lābhasakkārasilokena na attamano
 hoti na paripuṇṇasaṅkappo. So tena lābhasakkārasilokena na
 attānukkaṁseti na paraṁ vambheti. So tena lābhasakkārasilokena
 na majjati nappamajjati nappamādaṁ āpajjati appamatto samāno
 sīlasampadaṁ ārādheti. So tāya sīlasampadāya attamano hoti
 paripuṇṇasaṅkappo. So tāya sīlasampadāya attānukkaṁseti paraṁ
 vambheti ahamasmi sīlavā kalyāṇadhammo ime panaññe bhikkhū
 dussīlā pāpadhammāti. So tāya sīlasampadāya majjati pamajjati
 pamādaṁ āpajjati pamatto samāno dukkhaṁ viharati. Seyyathāpi
 bhikkhave puriso sāratthiko sāragavesī sārapariyesanaṁ caramāno mahato
 rukkhassa tiṭṭhato sāravato atikkammeva sāraṁ atikkamma phegguṁ
 atikkamma tacaṁ pappaṭikaṁ chetvā ādāya pakkameyya sāranti
 maññamāno. Tamenaṁ cakkhumā puriso disvā evaṁ vadeyya na
 vatāyaṁ bhavaṁ puriso aññāsi sāraṁ na aññāsi phegguṁ na aññāsi
 tacaṁ na aññāsi pappaṭikaṁ na aññāsi sākhāpalāsaṁ tathāhayaṁ
 bhavaṁ puriso sāratthiko sāragavesī sārapariyesanaṁ caramāno mahato
 rukkhassa tiṭṭhato sāravato atikkammeva sāraṁ atikkamma phegguṁ
-------------------------------------------------
[page 365]
 Atikkamma tacaṁ pappaṭikaṁ chetvā ādāya pakkanto sāranti
 maññamāno yañcassa sārena sārakaraṇīyaṁ tañcassa atthaṁ
 nānubhavissatīti evameva kho bhikkhave idhekacco kulaputto saddhā
 agārasmā anagāriyaṁ pabbajito hoti otiṇṇomhi jātiyā
 jarāya maraṇena sokaparidevadukkhadomanassupāyāsehi dukkhotiṇṇo
 dukkhapareto appevanāma imassa kevalassa dukkhakkhandhassa antakiriyā
 paññāyethāti. So evaṁ pabbajito samāno lābhasakkārasilokaṁ
 abhinibbatteti. So tena lābhasakkārasilokena na attamano
 hoti na paripuṇṇasaṅkappo. So tena lābhasakkārasilokena na
 attānukkaṁseti na paraṁ vambheti. So tena lābhasakkārasilokena
 na majjati nappamajjati nappamādaṁ āpajjati appamatto samāno
 sīlasampadaṁ ārādheti. So tāya sīlasampadāya attamano hoti
 paripuṇṇasaṅkappo. So tāya sīlasampadāya attānukkaṁseti paraṁ
 vambheti ahamasmi sīlavā kalyāṇadhammo ime panaññe bhikkhū
 dussīlā pāpadhammāti. So tāya sīlasampadāya majjati < PTS. M I , 194 >pamajjati
 pamādaṁ āpajjati pamatto samāno dukkhaṁ viharati. Ayaṁ
 vuccati bhikkhave bhikkhu pappaṭikaṁ aggahesi brahmacariyassa tena ca
 vosānaṁ āpādi.
      [349] Idha pana bhikkhave ekacco kulaputto saddhā agārasmā
 anagāriyaṁ pabbajito hoti otiṇṇomhi jātiyā jarāya maraṇena
-------------------------------------------------
[page 366]
 Sokaparidevadukkhadomanassupāyāsehi dukkhotiṇṇo dukkhapareto
 appevanāma imassa kevalassa dukkhakkhandhassa antakiriyā
 paññāyethāti. So evaṁ pabbajito samāno lābhasakkārasilokaṁ
 abhinibbatteti. So tena lābhasakkārasilokena na attamano
 hoti na paripuṇṇasaṅkappo. So tena lābhasakkārasilokena na
 attānukkaṁseti na paraṁ vambheti. So tena lābhasakkārasilokena
 na majjati nappamajjati nappamādaṁ āpajjati appamatto samāno
 sīlasampadaṁ ārādheti. So tāya sīlasampadāya attamano hoti
 no ca kho paripuṇṇasaṅkappo. So tāya sīlasampadāya na
 attānukkaṁseti na paraṁ vambheti. So tāya sīlasampadāya na majjati
 nappamajjati nappamādaṁ āpajjati appamatto samāno samādhisampadaṁ
 ārādheti. So tāya samādhisampadāya attamano hoti paripuṇṇasaṅkappo.
 So tāya samādhisampadāya attānukkaṁseti paraṁ vambheti
 ahamasmi samāhito ekaggacitto ime panaññe bhikkhū asamāhitā
 vibbhantacittāti. So tāya samādhisampadāya majjati pamajjati
 pamādaṁ āpajjati pamatto samāno dukkhaṁ viharati. Seyyathāpi
 bhikkhave puriso sāratthiko sāragavesī sārapariyesanaṁ caramāno mahato
 rukkhassa tiṭṭhato sāravato atikkammeva sāraṁ atikkamma phegguṁ
 tacaṁ chetvā ādāya pakkameyya sāranti maññamāno. Tamenaṁ
 cakkhumā puriso disvā evaṁ vadeyya na vatāyaṁ bhavaṁ puriso aññāsi
-------------------------------------------------
[page 367]
 Sāraṁ na aññāsi phegguṁ na aññāsi tacaṁ na aññāsi pappaṭikaṁ
 na aññāsi sākhāpalāsaṁ tathāhayaṁ bhavaṁ puriso sāratthiko sāragavesī
 sārapariyesanaṁ caramāno mahato rukkhassa tiṭṭhato sāravato atikkammeva
 sāraṁ atikkamma phegguṁ tacaṁ chetvā ādāya pakkanto sāranti
 maññamāno yañcassa sārena sārakaraṇīyaṁ tañcassa atthaṁ nānubhavissatīti
 evameva kho bhikkhave idhekacco kulaputto saddhā
 agārasmā anagāriyaṁ pabbajito hoti otiṇṇomhi jātiyā
 jarāya maraṇena sokaparidevadukkhadomanassupāyāsehi dukkhotiṇṇo
 dukkhapareto appevanāma imassa kevalassa dukkhakkhandhassa antakiriyā
 paññāyethāti. So evaṁ pabbajito samāno lābhasakkārasilokaṁ
 abhinibbatteti. So tena lābhasakkārasilokena na attamano
 hoti na paripuṇṇasaṅkappo. So tena lābhasakkārasilokena na
 attānukkaṁseti na paraṁ vambheti. So tena lābhasakkārasilokena
 na majjati nappamajjati nappamādaṁ āpajjati appamatto samāno
 sīlasampadaṁ ārādheti. So tāya sīlasampadāya attamano hoti
 no ca kho paripuṇṇasaṅkappo. So tāya sīlasampadāya na
 attānukkaṁseti na paraṁ vambheti. So tāya sīlasampadāya na majjati
 nappamajjati nappamādaṁ āpajjati appamatto samāno samādhisampadaṁ
 ārādheti. So tāya samādhisampadāya attamano hoti paripuṇṇasaṅkappo.
 So tāya samādhisampadāya attānukkaṁseti paraṁ vambheti
-------------------------------------------------
[page 368]
 Ahamasmi samāhito ekaggacitto ime panaññe bhikkhū asamāhitā
 vibbhantacittāti. So tāya samādhisampadāya majjati pamajjati < PTS. M I , 195 >pamādaṁ
 āpajjati pamatto samāno dukkhaṁ viharati. Ayaṁ vuccati bhikkhave
 bhikkhu tacaṁ aggahesi brahmacariyassa tena ca vosānaṁ āpādi.
     [350] Idha pana bhikkhave ekacco kulaputto saddhā agārasmā
 anagāriyaṁ pabbajito hoti otiṇṇomhi jātiyā jarāya maraṇena
 sokaparidevadukkhadomanassupāyāsehi dukkhotiṇṇo dukkhapareto
 appevanāma imassa kevalassa dukkhakkhandhassa antakiriyā
 paññāyethāti. So evaṁ pabbajito samāno lābhasakkārasilokaṁ
 abhinibbatteti. So tena lābhasakkārasilokena na attamano
 hoti na paripuṇṇasaṅkappo. So tena lābhasakkārasilokena
 na attānukkaṁseti na paraṁ vambheti. So tena lābhasakkārasilokena
 na majjati nappamajjati nappamādaṁ āpajjati appamatto samāno
 sīlasampadaṁ ārādheti. So tāya sīlasampadāya attamano hoti
 no ca kho paripuṇṇasaṅkappo. So tāya sīlasampadāya na
 attānukkaṁseti na paraṁ vambheti. So tāya sīlasampadāya na majjati
 nappamajjati nappamādaṁ āpajjati appamatto samāno samādhisampadaṁ
 ārādheti. So tāya samādhisampadāya attamano hoti no ca
 kho paripuṇṇasaṅkappo. So tāya samādhisampadāya na
 attānukkaṁseti na paraṁ vambheti. So tāya samādhisampadāya na majjati
-------------------------------------------------
[page 369]
 Nappamajjati nappamādaṁ āpajjati appamatto samāno ñāṇadassanaṁ
 ārādheti. So tena ñāṇadassanena attamano hoti
 paripuṇṇasaṅkappo. So tena ñāṇadassanena attānukkaṁseti
 paraṁ vambheti ahamasmi jānaṁ passaṁ viharāmi ime panaññe bhikkhū
 ajānaṁ apassaṁ viharantīti. So tena ñāṇadassanena majjati
 pamajjati pamādaṁ āpajjati pamatto samāno dukkhaṁ viharati.
 Seyyathāpi bhikkhave puriso sāratthiko sāragavesī sārapariyesanaṁ
 caramāno mahato rukkhassa tiṭṭhato sāravato atikkammeva sāraṁ
 phegguṁ chetvā ādāya pakkameyya sāranti maññamāno. Tamenaṁ
 cakkhumā puriso disvā evaṁ vadeyya na vatāyaṁ bhavaṁ puriso aññāsi
 sāraṁ na aññāsi phegguṁ na aññāsi tacaṁ na aññāsi pappaṭikaṁ
 na aññāsi sākhāpalāsaṁ tathāhayaṁ bhavaṁ puriso sāratthiko sāragavesī
 sārapariyesanaṁ caramāno mahato rukkhassa tiṭṭhato sāravato atikkammeva
 sāraṁ phegguṁ chetvā ādāya pakkanto < PTS. M I , 196 >sāranti maññamāno yañcassa
 sārena sārakaraṇīyaṁ tañcassa atthaṁ nānubhavissatīti evameva kho
 bhikkhave idhekacco kulaputto saddhā agārasmā anagāriyaṁ pabbajito
 hoti otiṇṇomhi jātiyā jarāya maraṇena sokaparidevadukkhadomanassupāyāsehi
 dukkhotiṇṇo dukkhapareto appevanāma imassa
 kevalassa dukkhakkhandhassa antakiriyā paññāyethāti. So evaṁ
 pabbajito samāno lābhasakkārasilokaṁ abhinibbatteti. So tena
-------------------------------------------------
[page 370]
 Lābhasakkārasilokena na attamano hoti na paripuṇṇasaṅkappo.
 So tena lābhasakkārasilokena na attānukkaṁseti na paraṁ vambheti.
 So tena lābhasakkārasilokena na majjati nappamajjati nappamādaṁ
 āpajjati appamatto samāno sīlasampadaṁ ārādheti. So tāya
 sīlasampadāya attamano hoti no ca kho paripuṇṇasaṅkappo.
 So tāya sīlasampadāya na attānukkaṁseti na paraṁ vambheti. So
 tāya sīlasampadāya na majjati nappamajjati nappamādaṁ āpajjati
 appamatto samāno samādhisampadaṁ ārādheti. So tāya
 samādhisampadāya attamano hoti no ca kho paripuṇṇasaṅkappo. So
 tāya samādhisampadāya na attānukkaṁseti na paraṁ vambheti. So
 tāya samādhisampadāya na majjati nappamajjati nappamādaṁ āpajjati
 appamatto samāno ñāṇadassanaṁ ārādheti. So tena
 ñāṇadassanena attamano hoti paripuṇṇasaṅkappo. So tena
 ñāṇadassanena attānukkaṁseti paraṁ vambheti ahamasmi jānaṁ passaṁ
 viharāmi ime panaññe bhikkhū ajānaṁ apassaṁ viharantīti. So
 tena ñāṇadassanena majjati pamajjati pamādaṁ āpajjati pamatto
 samāno dukkhaṁ viharati. Ayaṁ vuccati bhikkhave bhikkhu phegguṁ aggahesi
 brahmacariyassa tena ca vosānaṁ āpādi.
      [351] Idha pana bhikkhave ekacco kulaputto saddhā agārasmā
 anagāriyaṁ pabbajito hoti otiṇṇomhi jātiyā jarāya maraṇena
-------------------------------------------------
[page 371]
 Sokaparidevadukkhadomanassupāyāsehi dukkhotiṇṇo dukkhapareto
 appevanāma imassa kevalassa dukkhakkhandhassa antakiriyā
 paññāyethāti. So evaṁ pabbajito samāno lābhasakkārasilokaṁ
 abhinibbatteti. So tena lābhasakkārasilokena na attamano hoti
 na paripuṇṇasaṅkappo. So tena lābhasakkārasilokena na
 attānukkaṁseti na paraṁ vambheti. So tena lābhasakkārasilokena na
 majjati nappamajjati nappamādaṁ āpajjati appamatto samāno
 sīlasampadaṁ ārādheti. So tāya sīlasampadāya attamano hoti no ca kho
 paripuṇṇasaṅkappo. So tāya sīlasampadāya na attānukkaṁseti
 na paraṁ vambheti. So tāya sīlasampadāya na majjati nappamajjati
 nappamādaṁ āpajjati appamatto samāno samādhisampadaṁ ārādheti.
 So tāya samādhisampadāya attamano hoti no ca kho paripuṇṇasaṅkappo.
 So tāya samādhisampadāya na attānukkaṁseti na paraṁ
 vambheti. So tāya samādhisampadāya na majjati nappamajjati nappamādaṁ
 āpajjati appamatto samāno ñāṇadassanaṁ ārādheti. So
 tena ñāṇadassanena attamano hoti no ca kho paripuṇṇasaṅkappo.
 So tena ñāṇadassanena na attānukkaṁseti na paraṁ vambheti. So
 tena ñāṇadassanena na majjati nappamajjati nappamādaṁ āpajjati
 appamatto samāno samayavimokkhaṁ ārādheti. Ṭhānaṁ kho panetaṁ
 bhikkhave vijjati yaṁ so bhikkhu tāya samayavimuttiyā parihāyethāti.
-------------------------------------------------
[page 372]
 Seyyathāpi bhikkhave puriso sāratthiko sāragavesī sārapariyesanaṁ caramāno
 mahato rukkhassa tiṭṭhato sāravato sāraṁ chetvā ādāya pakkameyya
 sāranti jānamāno. Tamenaṁ cakkhumā puriso disvā evaṁ vadeyya
 aññāsi vatāyaṁ bhavaṁ puriso sāraṁ aññāsi phegguṁ aññāsi tacaṁ
 aññāsi pappaṭikaṁ aññāsi sākhāpalāsaṁ tathāhayaṁ < PTS. M I , 197 >bhavaṁ puriso
 sāratthiko sāgavesī sārapariyesanaṁ caramāno mahato rukkhassa
 tiṭṭhato sāravato sāraññeva chetvā ādāya pakkanto sāranti
 jānamāno yañcassa sārena sāratharaṇīyaṁ tañcassa atthaṁ
 anubhavissatīti evameva kho bhikkhave idhekacco kulaputto saddhā
 agārasmā anagāriyaṁ pabbajito hoti otiṇṇomhi jātiyā
 jarāya maraṇena sokaparidevadukkhadomanassupāyāsehi dukkhotiṇṇo
 dukkhapareto appevanāma imassa kevalassa dukkhakkhandhassa antakiriyā
 paññāyethāti. So evaṁ pabbajito samāno lābhasakkārasilokaṁ
 abhinibbatteti. So tena lābhasakkārasilokena na attamano
 hoti na paripuṇṇasaṅkappo. So tena lābhasakkārasilokena na
 attānukkaṁseti na paraṁ vambheti. So tena lābhasakkārasilokena na
 majjati nappamajjati nappamādaṁ āpajjati appamatto samāno
 sīlasampadaṁ ārādheti. So tāya sīlasampadāya attamano hoti
 no ca kho paripuṇṇasaṅkappo. So tāya sīlasampadāya na
 attānukkaṁseti na paraṁ vambheti. So tāya sīlasampadāya na majjati
-------------------------------------------------
[page 373]
 Nappamajjati nappamādaṁ āpajjati appamatto samāno samādhisampadaṁ
 ārādheti. So tāya samādhisampadāya attamano hoti
 no ca kho paripuṇṇasaṅkappo. So tāya samādhisampadāya na
 attānukkaṁseti na paraṁ vambheti. So tāya samādhisampadāya na
 majjati nappamajjati nappamādaṁ āpajjati appamatto samāno
 ñāṇadassanaṁ ārādheti. So tena ñāṇadassanena attamano
 hoti no ca kho paripuṇṇasaṅkappo. So tena ñāṇadassanena
 na attānukkaṁseti na paraṁ vambheti. So tena ñāṇadassanena na
 majjati nappamajjati nappamādaṁ āpajjati appamatto samāno
 asamayavimokkhaṁ ārādheti. Aṭṭhānametaṁ bhikkhave anavakāso yaṁ
 so bhikkhu tāya asamayavimuttiyā parihāyethāti.
      [352] Iti kho bhikkhave nayidaṁ brahmacariyaṁ lābhasakkārasilokānisaṁsaṁ
 na sīlasampadānisaṁsaṁ na samādhisampadānisaṁsaṁ na ñāṇadassanānisaṁsaṁ
 yā ca kho ayaṁ bhikkhave akuppā cetovimutti
 etadatthamidaṁ bhikkhave brahmacariyaṁ etaṁ sāraṁ etaṁ pariyosānanti.
       Idamavoca bhagavā attamanā te bhikkhū bhagavato bhāsitaṁ
 abhinandunti.
                 Mahāsāropamasuttaṁ niṭṭhitaṁ navamaṁ.
                      -------------
-------------------------------------------------
[page 374]
                       Cūḷasāropamasuttaṁ< PTS. M I , 198 >
      [353] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho piṅgalakoccho
 brāhmaṇo yena bhagavā tenupasaṅkami upasaṅkamitvā bhagavatā saddhiṁ
 sammodi sammodanīyaṁ kathaṁ sārāṇīyaṁ vītisāretvā ekamantaṁ nisīdi.
 Ekamantaṁ nisinno kho piṅgalakoccho brāhmaṇo bhagavantaṁ etadavoca
 yeme bho gotama samaṇabrāhmaṇā saṅghino gaṇino gaṇācariyā ñātā
 yasassino titthakarā sādhusammatā bahujanassa seyyathīdaṁ pūraṇo
 kassapo makkhali gosālo ajito kesakambalo pakudho kaccāyano
 sañjayo velaṭṭhaputto nigantho nāṭaputto sabbe te sakāya
 paṭiññāya abbhaññiṁsu sabbeva na abbhaññiṁsu udāhu ekacce
 abbhaññiṁsu ekacce na abbhaññiṁsūti. Alaṁ brāhmaṇa tiṭṭhatetaṁ
 sabbe te sakāya paṭiññāya abbhaññiṁsu sabbeva na abbhaññiṁsu
 udāhu ekacce abbhaññiṁsu ekacce na abbhaññiṁsūti dhammaṁ te
 brāhmaṇa desessāmi taṁ suṇāhi sādhukaṁ manasikarohi bhāsissāmīti.
 Evaṁ bhoti kho piṅgalakoccho brāhmaṇo bhagavato paccassosi.
      [354] Bhagavā etadavoca seyyathāpi brāhmaṇa puriso
 sāratthiko sāragavesī sārapariyesanaṁ caramāno mahato rukkhassa
 tiṭṭhato sāravato atikkammeva sāraṁ atikkamma phegguṁ atikkamma
-------------------------------------------------
[page 375]
 Tacaṁ atikkamma pappaṭikaṁ sākhāpalāsaṁ chetvā ādāya pakkameyya
 sāranti maññamāno. Tamenaṁ cakkhumā puriso disvā evaṁ vadeyya
 na vatāyaṁ bhavaṁ puriso aññāsi sāraṁ na aññāsi phegguṁ na aññāsi
 pappaṭikaṁ na aññāsi sākhāpalāsaṁ tathāhayaṁ bhavaṁ puriso sāratthiko
 sāragavesī sārapariyesanaṁ caramāno mahato rukkhassa tiṭṭhato sāravato
 atikkammeva sāraṁ atikkamma phegguṁ atikkamma tacaṁ atikkamma
 pappaṭikaṁ sākhāpalāsaṁ chetvā ādāya pakkanto sāranti
 maññamāno yañcassa sārena sārakaraṇīyaṁ tañcassa atthaṁ
 nānubhavissatīti. Seyyathāpi vā pana brāhmaṇa puriso sāratthiko
 sāragavesī sārapariyesanaṁ caramāno mahato rukkhassa < PTS. M I , 199 >tiṭṭhato sāravato
 atikkammeva sāraṁ atikkamma phegguṁ atikkamma tacaṁ pappaṭikaṁ chetvā
 ādāya pakkameyya sāranti maññamāno. Tamenaṁ cakkhumā puriso
 disvā evaṁ vadeyya na vatāyaṁ bhavaṁ puriso aññāsi sāraṁ na
 aññāsi phegguṁ na aññāsi tacaṁ na aññāsi pappaṭikaṁ na
 aññāsi sākhāpalāsaṁ tathāhayaṁ bhavaṁ puriso sāratthiko sāragavesī
 sārapariyesanaṁ caramāno mahato rukkhassa tiṭṭhato sāravato atikkammeva
 sāraṁ atikkamma phegguṁ atikkamma tacaṁ pappaṭikaṁ chetvā ādāya
 pakkanto sāranti maññamāno yañcassa sārena sārakaraṇīyaṁ
 tañcassa atthaṁ nānubhavissatīti. Seyyathāpi vā pana brāhmaṇa
 puriso sāratthiko sāragavesī sārapariyesanaṁ caramāno mahato rukkhassa
-------------------------------------------------
[page 376]
 Tiṭṭhato sāravato atikkammeva sāraṁ atikkamma phegguṁ tacaṁ chetvā
 ādāya pakkameyya sāranti maññamāno. Tamenaṁ cakkhumā puriso
 disvā evaṁ vadeyya na vatāyaṁ bhavaṁ puriso aññāsi sāraṁ na
 aññāsi phegguṁ na aññāsi tacaṁ na aññāsi pappaṭikaṁ na
 aññāsi sākhāpalāsaṁ tathāhayaṁ bhavaṁ puriso sāratthiko sāragavesī
 sārapariyesanaṁ caramāno mahato rukkhassa tiṭṭhato sāravato atikkammeva
 sāraṁ atikkamma phegguṁ tacaṁ chetvā ādāya pakkanto sāranti
 maññamāno yañcassa sārena sārakaraṇīyaṁ tañcassa atthaṁ
 nānubhavissatīti. Seyyathāpi vā pana brāhmaṇa puriso sāratthiko
 sāragavesī sārapariyesanaṁ caramāno mahato rukkhassa tiṭṭhato sāravato
 atikkammeva sāraṁ phegguṁ chetvā ādāya pakkameyya sāranti
 maññamāno. Tamenaṁ cakkhumā puriso disvā evaṁ vadeyya na
 vatāyaṁ bhavaṁ puriso aññāsi sāraṁ na aññāsi phegguṁ na aññāsi
 tacaṁ na aññāsi pappaṭikaṁ na aññāsi sākhāpalāsaṁ tathāhayaṁ bhavaṁ
 puriso sāratthiko sāragavesī sārapariyesanaṁ caramāno mahato rukkhassa
 tiṭṭhato sāravato atikkammeva sāraṁ phegguṁ chetvā ādāya pakkanto
 sāranti maññamāno yañcassa sārena sārakaraṇīyaṁ tañcassa atthaṁ
 nānubhavissatīti. Seyyathāpi vā pana brāhmaṇa puriso sāratthiko
 sāragavesī sārapariyesanaṁ caramāno mahato rukkhassa tiṭṭhato sāravato
 sāraññeva chetvā ādāya pakkameyya sāranti jānamāno. Tamenaṁ
-------------------------------------------------
[page 377]
 Cakkhumā puriso disvā evaṁ vadeyya aññāsi vatāyaṁ bhavaṁ puriso
 sāraṁ aññāsi phegguṁ aññāsi tacaṁ aññāsi pappaṭikaṁ aññāsi
 sākhāpalāsaṁ tathāhayaṁ bhavaṁ puriso sāratthiko sāragavesī sārapariyenaṁ
 caramāno mahato rukkhassa tiṭṭhato sāravato sāraññeva chetvā
 ādāya pakkanto sāranti jānamāno yañcassa sārena sārakaraṇīyaṁ
 tañcassa atthaṁ anubhavissatīti.
      [355] Evameva kho brāhmaṇa idhekacco kulaputto saddhā
 agārasmā anagāriyaṁ pabbajito hoti otiṇṇomhi jātiyā jarāya
 maraṇena sokaparidevadukkhadomanassupāyāsehi dukkhotiṇṇo
 dukkhapareto appevanāma imassa kevalassa dukkhakkhandhassa antakiriyā
 paññāyethāti. So evaṁ pabbajito samāno lābhasakkārasilokaṁ
 abhinibbatteti. So tena lābhasakkārasilokena attamano hoti
 paripuṇṇasaṅkappo. So tena lābhasakkārasilokena attānukkaṁseti
 paraṁ vambheti ahamasmi lābhī sakkārasilokavā ime panaññe
 bhikkhū appaññātā appesakkhāti. Lābhasakkārasilokena ca ye
 aññe dhammā uttaritarā ca paṇītatarā ca tesaṁ dhammānaṁ sacchikiriyāya
 na chandaṁ janeti na vāyamati olīnavuttiko ca hoti sāthiliko.
 Seyyathāpi so brāhmaṇa puriso sāratthiko sāragavesī sārapariyesanaṁ
 caramāno mahato rukkhassa tiṭṭhato sāravato atikkammeva sāraṁ
 atikkamma phegguṁ atikkamma tacaṁ atikkamma pappaṭikaṁ sākhāpalāsaṁ
-------------------------------------------------
[page 378]
 Chetvā ādāya pakkanto sāranti maññamāno yañcassa sārena
 sārakaraṇīyaṁ tañcassa atthaṁ nānubhavissatīti. Tathūpamāhaṁ brāhmaṇa
 imaṁ puggalaṁ vadāmi.
      [356] Idha pana brāhmaṇa ekacco puggalo saddhā agārasmā
 anagāriyaṁ pabbajito hoti otiṇṇomhi jātiyā jarāya maraṇena
 sokaparidevadukkhadomanassupāyāsehi dukkhotiṇṇo dukkhapareto
 appevanāma imassa kevalassa dukkhakkhandhassa antakiriyā
 paññāyethāti. So evaṁ pabbajito samāno lābhasakkārasilokaṁ
 abhinibbatteti. So tena lābhasakkārasilokena na attamano
 hoti na paripuṇṇasaṅkappo. So tena lābhasakkārasilokena
 na attānukkaṁseti na paraṁ vambheti. Lābhasakkārasilokena ca
 ye aññe dhammā uttaritarā ca paṇītatarā ca tesaṁ dhammānaṁ
 sacchikiriyāya chandaṁ janeti vāyamati anolīnavuttiko ca hoti
 asāthiliko. So sīlasampadaṁ ārādheti. So tāya sīlasampadāya
 attamano hoti paripuṇṇasaṅkappo. So tāya sīlasampadāya
 attānukkaṁseti paraṁ vambheti ahamasmi sīlavā kalyāṇadhammo
 ime panaññe bhikkhū dussīlā pāpadhammāti. Sīlasampadāya ca
 ye aññe dhammā uttaritarā ca paṇītatarā ca tesaṁ dhammānaṁ
 sacchikiriyāya na chandaṁ janeti na vāyamati olīnavuttiko ca
 hoti sāthiliko. Seyyathāpi so brāhmaṇa puriso sāratthiko
-------------------------------------------------
[page 379]
 Sāragavesī sārapariyesanaṁ caramāno mahato rukkhassa tiṭṭhato sāravato
 atikkammeva sāraṁ atikkamma phegguṁ atikkamma tacaṁ pappaṭikaṁ chetvā
 ādāya pakkanto sāranti maññamāno yañcassa sārena
 sārakaraṇīyaṁ tañcassa atthaṁ nānubhavissatīti. Tathūpamāhaṁ brāhmaṇa
 imaṁ puggalaṁ vadāmi.
      [357] Idha pana brāhmaṇa ekacco .pe. Antakiriyā
 paññāyethāti. So evaṁ pabbajito samāno lābhasakkārasilokaṁ
 abhinibbatteti. So tena lābhasakkārasilokena na attamano
 hoti na paripuṇṇasaṅkappo. So tena lābhasakkārasilokena
 na attānukkaṁseti na paraṁ vambheti. Lābhasakkārasilokena ca
 ye aññe dhammā uttaritarā ca paṇītatarā ca tesaṁ dhammānaṁ
 sacchikiriyāya chandaṁ janeti vāyamati anolīnavuttiko ca hoti
 asāthiliko. So sīlasampadaṁ ārādheti. So tāya sīlasampadāya
 attamano hoti no ca kho paripuṇṇasaṅkappo. So tāya
 sīlasampadāya na attānukkaṁseti na paraṁ vambheti. Sīlasampadāya ca
 ye aññe dhammā uttaritarā ca paṇītatarā ca tesaṁ dhammānaṁ sacchikiriyāya
 chandaṁ janeti vāyamati anolīnavuttiko ca hoti asāthiliko.
 So samādhisampadaṁ ārādheti. So tāya samādhisampadāya attamano
 hoti paripuṇṇasaṅkappo. So tāya samādhisampadāya attānukkaṁseti
 paraṁ vambheti ahamasmi samāhito ekaggacitto ime panaññe
-------------------------------------------------
[page 380]
 Bhikkhū asamāhitā vibbhantacittāti. Samādhisampadāya ca ye aññe
 dhammā uttaritarā ca paṇītatarā ca tesaṁ dhammānaṁ sacchikiriyāya
 chandaṁ na janeti na vāyamati olīnavuttiko ca hoti sāthiliko.
 Seyyathāpi so brāhmaṇa puriso sāratthiko sāragavesī sārapariyesanaṁ
 caramāno mahato rukkhassa tiṭṭhato sāravato atikkammeva sāraṁ
 atikkamma phegguṁ tacaṁ chetvā ādāya pakkanto sāranti
 maññamāno yañcassa sārena sārakaraṇīyaṁ tañcassa atthaṁ
 nānubhavissatīti. Tathūpamāhaṁ brāhmaṇa imaṁ puggalaṁ vadāmi.
      [358] Idha pana brāhmaṇa ekacco puggalo saddhā < PTS. M I , 202 >agārasmā
 anagāriyaṁ pabbajito hoti otiṇṇomhi jātiyā jarāya maraṇena .pe.
 Antakiriyā paññāyethāti. So evaṁ pabbajito samāno
 lābhasakkārasilokaṁ abhinibbatteti. So tena lābhasakkārasilokena
 na attamano hoti na paripuṇṇasaṅkappo. So tena
 lābhasakkārasilokena na attānukkaṁseti na paraṁ vambheti.
 Lābhasakkārasilokena ca ye aññe dhammā uttaritarā ca paṇītatarā
 ca tesaṁ dhammānaṁ sacchikiriyāya chandaṁ janeti vāyamati anolīnavuttiko ca
 hoti asāthiliko. So sīlasampadaṁ ārādheti. So tāya
 sīlasampadāya attamano hoti no ca kho paripuṇṇasaṅkappo. So
 tāya sīlasampadāya na attānukkaṁseti na paraṁ vambheti.
 Sīlasampadāya ca ye aññe dhammā uttaritarā ca paṇītatarā ca tesaṁ
-------------------------------------------------
[page 381]
 Dhammānaṁ sacchikiriyāya chandaṁ janeti vāyamati anolīnavuttiko ca hoti
 asāthiliko. So samādhisampadaṁ ārādheti. So tāya samādhisampadāya
 attamano hoti no ca kho paripuṇṇasaṅkappo. So tāya
 samādhisampadāya na attānukkaṁseti na paraṁ vambheti. Samādhisampadāya
 ca ye aññe dhammā uttaritarā ca paṇītatarā ca tesaṁ dhammānaṁ
 sacchikiriyāya chandaṁ janeti vāyamati anolīnavuttiko ca hoti asāthiliko.
 So ñāṇadassanaṁ ārādheti. So tena ñāṇadassanena attamano
 hoti paripuṇṇasaṅkappo. So tena ñāṇadassanena attānukkaṁseti
 paraṁ vambheti ahamasmi jānaṁ passaṁ viharāmi ime panaññe bhikkhū
 ajānaṁ apassaṁ viharantīti. Ñāṇadassanena ca ye aññe dhammā
 uttaritarā ca paṇītatarā ca tesaṁ dhammānaṁ sacchikiriyāya na chandaṁ
 janeti na vāyamati olīnavuttiko ca hoti sāthiliko. Seyyathāpi
 so brāhmaṇa puriso sāratthiko sāragavesī sārapariyesanaṁ caramāno
 mahato rukkhassa tiṭṭhato sāravato atikkammeva sāraṁ phegguṁ chetvā
 ādāya pakkanto sāranti maññamāno yañcassa sārena
 sārakaraṇīyaṁ tañcassa atthaṁ nānubhavissatīti. Tathūpamāhaṁ brāhmaṇa
 imaṁ puggalaṁ vadāmi.
      [359] Idha pana brāhmaṇa ekacco puggalo saddhā
 agārasmā anagāriyaṁ pabbajito hoti otiṇṇomhi jātiyā jarāya
 maraṇena sokaparidevadukkhadomanassupāyāsehi dukkhotiṇṇo
-------------------------------------------------
[page 382]
 Dukkhapareto appevanāma imassa kevalassa < PTS. M I , 203 >dukkhakkhandhassa antakiriyā
 paññāyethāti. So evaṁ pabbajito samāno lābhasakkārasilokaṁ
 abhinibbatteti. So tena lābhasakkārasilokena na attamano hoti
 na paripuṇṇasaṅkappo. So tena lābhasakkārasilokena na
 attānukkaṁseti na paraṁ vambheti. Lābhasakkārasilokena ca ye aññe
 dhammā uttaritarā ca paṇītatarā ca tesaṁ dhammānaṁ sacchikiriyāya
 chandaṁ janeti vāyamati anolīnavuttiko ca hoti asāthiliko. So
 sīlasampadaṁ ārādheti. So tāya sīlasampadāya attamano hoti no ca
 kho paripuṇṇasaṅkappo. So tāya sīlasampadāya na
 attānukkaṁseti na paraṁ vambheti. Sīlasampadāya ca ye aññe dhammā
 uttaritarā ca paṇītatarā ca tesaṁ dhammānaṁ sacchikiriyāya chandaṁ janeti
 vāyamati anolīnavuttiko ca hoti asāthiliko. So samādhisampadaṁ
 ārādheti. So tāya samādhisampadāya attamano hoti no ca kho
 paripuṇṇasaṅkappo. So tāya samādhisampadāya na attānukkaṁseti
 na paraṁ vambheti. Samādhisampadāya ca ye aññe dhammā uttaritarā
 ca paṇītatarā ca tesaṁ dhammānaṁ sacchikiriyāya chandaṁ janeti vāyamati
 anolīnavuttiko ca hoti asāthiliko. So ñāṇadassanaṁ ārādheti.
 So tena ñāṇadassanena attamano hoti no ca kho paripuṇṇasaṅkappo.
 So tena ñāṇadassanena na attānukkaṁseti na paraṁ
 vambheti. Ñāṇadassanena ca ye aññe dhammā uttaritarā ca
-------------------------------------------------
[page 383]
 Paṇītatarā ca tesaṁ dhammānaṁ sacchikiriyāya chandaṁ janeti vāyamati
 anolīnavuttiko ca hoti asāthiliko. Katame ca brāhmaṇa dhammā
 ñāṇadassanena uttaritarā ca paṇītatarā ca. Idha brāhmaṇa bhikkhu
 vivicceva kāmehi vivicca akusalehi dhammehi savitakkaṁ savicāraṁ vivekajaṁ
 pītisukhaṁ paṭhamaṁ jhānaṁ upasampajja viharati. Ayampi kho brāhmaṇa
 dhammo ñāṇadassanena uttaritaro ca paṇītataro ca. Puna caparaṁ
 brāhmaṇa bhikkhu vitakkavicārānaṁ vūpasamā ajjhattaṁ sampasādanaṁ
 cetaso ekodibhāvaṁ avitakkaṁ avicāraṁ samādhijaṁ < PTS. M I , 204 >pītisukhaṁ dutiyaṁ
 jhānaṁ .pe. Tatiyaṁ jhānaṁ .pe. Catutthaṁ jhānaṁ upasampajja viharati.
 Ayampi kho brāhmaṇa dhammo ñāṇadassanena uttaritaro ca
 paṇītataro ca. Puna caparaṁ brāhmaṇa bhikkhu sabbaso rūpasaññānaṁ
 samatikkamā paṭighasaññānaṁ atthaṅgamā nānattasaññānaṁ amanasikārā
 ananto ākāsoti ākāsānañcāyatanaṁ upasampajja viharati.
 Ayampi kho brāhmaṇa dhammo ñāṇadassanena uttaritaro ca paṇītataro
 ca. Puna caparaṁ brāhmaṇa bhikkhu sabbaso ākāsānañcāyatanaṁ
 samatikkamma anantaṁ viññāṇanti viññāṇañcāyatanaṁ upasampajja
 viharati .pe. Sabbaso viññāṇañcāyatanaṁ samatikkamma natthi
 kiñcīti ākiñcaññāyatanaṁ upasampajja viharati .pe. Sabbaso
 ākiñcaññāyatanaṁ samatikkamma nevasaññānāsaññāyatanaṁ upasampajja
 viharati. Ayampi kho brāhmaṇa dhammo ñāṇadassanena uttaritaro
-------------------------------------------------
[page 384]
 Ca paṇītataro ca. Puna caparaṁ brāhmaṇa bhikkhu sabbaso
 nevasaññānāsaññāyatanaṁ samatikkamma saññāvedayitanirodhaṁ upasampajja
 viharati. Paññāyapassa 1- disvā āsavā parikkhīṇā honti.
 Ayampi kho brāhmaṇa dhammo ñāṇadassanena uttaritaro ca
 paṇītataro ca. Ime kho brāhmaṇa dhammā ñāṇadassanena uttaritarā
 ca paṇītatarā ca. Seyyathāpi so brāhmaṇa puriso sāratthiko
 sāragavesī sārapariyesanaṁ caramāno mahato rukkhassa tiṭṭhato
 sāravato sāraññeva chetvā ādāya pakkanto sāranti jānamāno
 yañcassa sārena sārakaraṇīyaṁ tañcassa atthaṁ anubhavissatīti.
 Tathūpamāhaṁ brāhmaṇa imaṁ puggalaṁ vadāmi.
      [360] Iti kho brāhmaṇa nayidaṁ brahmacariyaṁ lābha sakkārasilokānisaṁsaṁ
 na sīlasampadānisaṁsaṁ na < PTS. M I , 205 >samādhisampadānisaṁsaṁ na ñāṇadassanānisaṁsaṁ
 yā ca kho ayaṁ brāhmaṇa akuppā cetovimutti
 etadatthamidaṁ brāhmaṇa brahmacariyaṁ etaṁ sāraṁ etaṁ pariyosānanti.
      Evaṁ vutte piṅgalakoccho brāhmaṇo bhagavantaṁ etadavoca
 abhikkantaṁ bho gotama abhikkantaṁ bho gotama .pe. Upāsakaṁ
 maṁ bhavaṁ gotamo dhāretu ajjatagge pāṇupetaṁ saraṇaṅgatanti.
                 Cūḷasāropamasuttaṁ niṭṭhitaṁ dasamaṁ.
                    Opammavaggo tatiyo.

  *  *  *  *  *  *
  Footnote:1 Ma. paññāya cassa.
-------------------------------------------------
[page 385]
                         Tassuddānaṁ
          moliyatajjanāriṭṭhamāno andhavanekaṭipuṇṇanivāpo
          rāsikaṇerumahāgajjamāno sāravaropunapiṅgalakoccho.
                   --------------------
-------------------------------------------------
[page 386]
                       Mahāyamakavaggo
                      cūḷagosiṅgasālasuttaṁ
      [361] Evamme sutaṁ ekaṁ samayaṁ bhagavā nādike viharati
 giñjakāvasathe. Tena kho pana samayena āyasmā ca anuruddho
 āyasmā ca nandiyo āyasmā ca kimilo 1- gosiṅgasālavanadāye
 viharanti. Atha kho bhagavā sāyaṇhasamayaṁ paṭisallānā vuṭṭhito
 yena gosiṅgasālavanadāyo tenupasaṅkami. Addasā kho dāyapālo
 bhagavantaṁ dūratova gacchantaṁ disvāna bhagavantaṁ etadavoca mā
 samaṇa etaṁ dāyaṁ pāvisi santettha tayo kulaputtā attakāmarūpā
 viharanti mā tesaṁ aphāsumakāsīti. Assosi kho āyasmā anuruddho
 dāyapālassa bhagavatā saddhiṁ mantayamānassa sutvāna dāyapālaṁ
 etadavoca < PTS. M I , 206 >mā āvuso dāyapāla bhagavantaṁ vāresi satthā no
 bhagavā anuppattoti. Atha kho āyasmā anuruddho yenāyasmā
 ca nandiyo āyasmā ca kimilo tenupasaṅkami upasaṅkamitvā
 āyasmantañca nandiyaṁ āyasmantañca kimilaṁ etadavoca abhikkamathāyasmanto
 abhikkamathāyasmanto satthā no bhagavā anuppattoti.

  *  *  *  *  *  *
  Footnote:1 Yu. kimbiloti dissati.
-------------------------------------------------
[page 387]
 Atha kho āyasmā ca anuruddho āyasmā ca nandiyo āyasmā ca
 kimilo bhagavantaṁ paccuggantvā eko bhagavato pattacīvaraṁ paṭiggahesi
 eko āsanaṁ paññāpesi eko pādodakaṁ upaṭṭhapesi. Nisīdi
 bhagavā paññatte āsane nisajja [1]- pāde pakkhālesi. Tepi
 kho āyasmanto bhagavantaṁ abhivādetvā ekamantaṁ nisīdiṁsu.
      [362] Ekamantaṁ nisinnaṁ kho āyasmantaṁ anuruddhaṁ bhagavā
 etadavoca kacci vo anuruddhā khamanīyaṁ kacci yāpanīyaṁ kacci
 piṇḍakena 2- na kilamitthāti. Khamanīyaṁ bhagavā yāpanīyaṁ bhagavā na ca
 mayaṁ bhante piṇḍakena kilamimhāti 3-. Kacci pana vo anuruddhā
 samaggā sammodamānā avivadamānā khīrodakībhūtā aññamaññaṁ
 piyacakkhūhi sampassantā viharathāti. Taggha mayaṁ bhante 4- samaggā
 sammodamānā avivadamānā khīrodakībhūtā aññamaññaṁ piyacakkhūhi
 sampassantā viharāmāti. Yathākathaṁ pana tumhe anuruddhā samaggā
 sammodamānā avivadamānā khīrodakībhūtā aññamaññaṁ piyacakkhūhi
 sampassantā viharathāti.
      [363] Idha mayhaṁ bhante evaṁ hoti lābhā vata me suladdhaṁ
 vata me yohaṁ evarūpehi sabrahmacārīhi saddhiṁ viharāmīti tassa
 mayhaṁ bhante imesu āyasmantesu mettaṁ kāyakammaṁ paccupaṭṭhitaṁ
 āvī ceva raho ca mettaṁ vacīkammaṁ ... Mettaṁ manokammaṁ paccupaṭṭhitaṁ
 āvī ceva raho ca tassa mayhaṁ bhante evaṁ hoti yannūnāhaṁ sakaṁ cittaṁ

  *  *  *  *  *  *
  Footnote:1 Ma. kho bhagavā. 2 Po. piṇḍapātena. 3 Ma. kilamāmāti. 4 Po. tayo
 mayaṁ bhante bhagavā.
-------------------------------------------------
[page 388]
 Nikkhipitvā imesaṁyeva āyasmantānaṁ cittassa vasena vatteyyanti
 so kho ahaṁ bhante sakaṁ cittaṁ nikkhipitvā imesaṁyeva āyasmantānaṁ
 cittassa vasena vattāmi nānā hi kho no bhante kāyā ekañca
 pana maññe cittanti. Āyasmāpi kho nandiyo .pe. Āyasmāpi
 kho kimilo bhagavantaṁ etadavoca idha mayhampi kho bhante evaṁ hoti
 lābhā vata me suladdhaṁ vata me yohaṁ evarūpehi sabrahmacārīhi saddhiṁ
 viharāmīti tassa mayhaṁ bhante imesu āyasmantesu mettaṁ kāyakammaṁ
 paccupaṭṭhitaṁ āvī ceva raho ca mettaṁ vacīkammaṁ ... Mettaṁ manokammaṁ
 paccupaṭṭhitaṁ < PTS. M I , 207 >āvī ceva raho ca tassa mayhaṁ bhante evaṁ hoti
 yannūnāhaṁ sakaṁ cittaṁ nikkhipitvā imesaṁyeva āyasmantānaṁ cittassa
 vasena vatteyyanti so kho ahaṁ bhante sakaṁ cittaṁ nikkhipitvā
 imesaṁyeva āyasmantānaṁ cittassa vasena vattāmi nānā hi kho
 no bhante kāyā ekañca pana maññe cittanti. Evaṁ kho mayaṁ
 bhante samaggā sammodamānā avivadamānā khīrodakībhūtā aññamaññaṁ
 piyacakkhūhi sampassantā viharāmāti.
      [364] Sādhu sādhu anuruddhā kacci pana vo anuruddhā
 appamattā ātāpino pahitattā viharathāti. Taggha mayaṁ bhante
 appamattā ātāpino pahitattā viharāmāti. Yathākathaṁ pana
 tumhe anuruddhā appamattā ātāpino pahitattā viharathāti. Idha
 pana 1- bhante amhākaṁ yo paṭhamaṁ gāmato piṇḍāya paṭikkamati so

  *  *  *  *  *  *
  Footnote:1 Po. Ma. panasaddo na dissati.
-------------------------------------------------
[page 389]
 Āsanāni paññāpeti pānīyaṁ paribhojanīyaṁ upaṭṭhapeti 1- avakkārapātiṁ
 upaṭṭhapeti yo pacchā gāmato piṇḍāya paṭikkamati sace
 hoti bhuttāvaseso sace ākaṅkhati bhuñjati no ce ākaṅkhati
 appaharite vā chaḍḍeti appāṇake vā udake opilāpeti so
 āsanāni paṭisāmeti pānīyaṁ paribhojanīyaṁ paṭisāmeti avakkārapātiṁ
 paṭisāmeti bhattaggaṁ sammajjati yo passati pānīyaghaṭaṁ vā
 paribhojanīyaghaṭaṁ vā vaccaghaṭaṁ vā rittaṁ tucchaṁ so upaṭṭhapeti 1-
 sacāssa hoti avisayhaṁ hatthavikārena dutiyaṁ āmantetvā hatthavilaṅghikena
 upaṭṭhapema 2- na tveva mayaṁ bhante tappaccayā vācaṁ
 bhindāma pañcāhikaṁ kho pana mayaṁ bhante sabbarattikaṁ dhammiyā
 kathāya sannisīdāma evaṁ kho mayaṁ bhante appamattā ātāpino
 pahitattā viharāmāti.
      [365] Sādhu sādhu anuruddhā atthi pana vo anuruddhā evaṁ
 appamattānaṁ ātāpīnaṁ pahitattānaṁ viharataṁ uttari manussadhammā
 alamariyañāṇadassanaviseso adhigato phāsuvihāroti. Kiṁ hi no siyā
 bhante idha mayaṁ bhante yāvadeva ākaṅkhāma vivicceva kāmehi vivicca
 akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ
 upasampajja viharāma ayaṁ kho no bhante amhākaṁ appamattānaṁ
 ātāpīnaṁ pahitattānaṁ viharataṁ uttari manussadhammā alamariyañāṇadassanaviseso
 adhigato phāsuvihāroti. Sādhu sādhu anuruddhā

  *  *  *  *  *  *
  Footnote:1 Ma. upaṭṭhāpeti. 2 Ma. upaṭṭhāpema.
-------------------------------------------------
[page 390]
 Etassa pana vo anuruddhā vihārassa samatikkamāya etassa vihārassa
 paṭippassaddhiyā atthañño uttari manussadhammā alamariyañāṇadassanaviseso
 adhigato phāsuvihāroti. Kiṁ hi no siyā bhante idha
 mayaṁ bhante yāvadeva ākaṅkhāma vitakkavicārānaṁ vūpasamā ajjhattaṁ
 sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ
 dutiyaṁ jhānaṁ upasampajja viharāma etassa bhante vihārassa
 samatikkamāya etassa vihārassa paṭippassaddhiyā ayamañño uttari
 manussadhammā alamariyañāṇadassanaviseso adhigato phāsuvihāroti.
 Sādhu sādhu anuruddhā etassa pana vo anuruddhā vihārassa
 samatikkamāya etassa vihārassa paṭippassaddhiyā atthañño uttari
 manussadhammā alamariyañāṇadassanaviseso adhigato phāsuvihāroti.
 Kiṁ hi no siyā bhante idha mayaṁ bhante yāvadeva ākaṅkhāma
 pītiyā ca virāgā upekkhakā ca viharāma satā ca sampajānā
 sukhañca kāyena paṭisaṁvedema yantaṁ ariyā ācikkhanti upekkhako
 satimā sukhavihārīti tatiyaṁ jhānaṁ upasampajja viharāma etassa
 bhante vihārassa samatikkamāya etassa vihārassa paṭippassaddhiyā
 ayamañño uttari manussadhammā alamariyañāṇadassanaviseso adhigato
 phāsuvihāroti. Sādhu sādhu anuruddhā etassa pana vo anuruddhā
 vihārassa samatikkamāya etassa vihārassa paṭippassaddhiyā atthañño
 uttari manussadhammā alamariyañāṇadassanaviseso adhigato phāsuvihāroti.
-------------------------------------------------
[page 391]
 Kiṁ hi no siyā bhante idha mayaṁ bhante yāvadeva
 ākaṅkhāma sukhassa ca pahānā dukkhassa ca pahānā pubbeva
 somanassadomanassānaṁ atthaṅgamā adukkhamasukhaṁ upekkhāsatipārisuddhiṁ
 catutthaṁ jhānaṁ upasampajja viharāma etassa bhante vihārassa
 samatikkamāya etassa vihārassa paṭippassaddhiyā ayamañño uttari
 manussadhammā alamariyañāṇadassanaviseso adhigato phāsuvihāroti.
 Sādhu sādhu anuruddhā etassa pana vo anuruddhā vihārassa
 samatikkamāya etassa vihārassa paṭippassaddhiyā atthañño uttari
 manussadhammā alamariyañāṇadassanaviseso adhigato phāsuvihāroti.
 Kiṁ hi no siyā bhante idha mayaṁ bhante yāvadeva ākaṅkhāma
 sabbaso rūpasaññānaṁ < PTS. M I , 209 >samatikkamā paṭighasaññānaṁ amanasikārā ananto
 ākāsoti ākāsānañcāyatanaṁ upasampajja viharāma etassa bhante
 vihārassa samatikkamāya etassa vihārassa paṭippassaddhiyā ayamañño
 uttari manussadhammā alamariyañāṇadassanaviseso adhigato phāsuvihāroti.
 Sādhu sādhu anuruddhā etassa pana vo anuruddhā
 vihārassa samatikkamāya etassa vihārassa paṭippassaddhiyā atthañño
 uttari manussadhammā alamariyañāṇadassanaviseso adhigato phāsuvihāroti.
 Kiṁ hi no siyā bhante idha mayaṁ bhante yāvadeva
 ākaṅkhāma sabbaso ākāsānañcāyatanaṁ samatikkamma anantaṁ
 viññāṇanti viññāṇañcāyatanaṁ upasampajja viharāma .pe. Sabbaso
-------------------------------------------------
[page 392]
 Viññāṇañcāyatanaṁ samatikkamma natthi kiñcīti ākiñcaññāyatanaṁ
 upasampajja viharāma .pe. Sabbaso ākiñcaññāyatanaṁ samatikkamma
 nevasaññānāsaññāyatanaṁ upasampajja viharāma etassa bhante
 vihārassa samatikkamāya etassa vihārassa paṭippassaddhiyā
 ayamañño uttari manussadhammā alamariyañāṇadassanaviseso adhigato
 phāsuvihāroti. Sādhu sādhu anuruddhā etassa pana vo anuruddhā
 vihārassa samatikkamāya etassa vihārassa paṭippassaddhiyā atthañño
 uttari manussadhammā alamariyañāṇadassanaviseso adhigato phāsuvihāroti.
 Kiṁ hi no siyā bhante idha mayaṁ bhante yāvadeva
 ākaṅkhāma sabbaso nevasaññānāsaññāyatanaṁ samatikkamma saññāvedayitanirodhaṁ
 upasampajja viharāma paññāyapassa 1- disvā āsavā
 parikkhīṇā honti etassa bhante vihārassa samatikkamāya etassa
 vihārassa paṭippassaddhiyā ayamañño uttari manussadhammā
 alamariyañāṇadassanaviseso adhigato phāsuvihāroti. Imasmā ca mayaṁ
 bhante phāsuvihārā aññaṁ phāsuvihāraṁ uttaritaraṁ vā paṇītataraṁ
 vā na samanupassāmāti. Sādhu sādhu anuruddhā etasmā anuruddhā
 phāsuvihārā añño phāsuvihāro uttaritaro vā paṇītataro vā
 natthīti.
      [366] Atha kho bhagavā āyasmantañca anuruddhaṁ āyasmantañca
 nandiyaṁ āyasmantañca kimilaṁ dhammiyā kathāya sandassetvā

  *  *  *  *  *  *
  Footnote:1 Ma. paññāya ca no.
-------------------------------------------------
[page 393]
 Samādapetvā samuttejetvā sampahaṁsetvā uṭṭhāyāsanā pakkāmi. Atha
 kho āyasmā ca anuruddho āyasmā ca nandiyo āyasmā ca
 kimilo < PTS. M I , 210 >bhagavantaṁ anusaṁyāyitvā 1- tato paṭinivattitvā āyasmā ca
 nandiyo āyasmā ca kimilo āyasmantaṁ anuruddhaṁ etadavocuṁ
 kinnu kho mayaṁ āyasmato anuruddhassa evamārocimhā imāsañca
 imāsañca vihārasamāpattīnaṁ mayaṁ lābhinoti yaṁ no āyasmā
 anuruddho bhagavato sammukhā yāva āsavānaṁ khayā pakāsetīti.
 Na kho me āyasmanto evamārocesuṁ imāsañca imāsañca
 vihārasamāpattīnaṁ mayaṁ lābhinoti apica kho 2- āyasmantānaṁ cetasā
 ceto paricca vidito imāsañca imāsañca vihārasamāpattīnaṁ
 ime āyasmanto lābhinoti devatāpi me etamatthaṁ ārocesuṁ
 imāsañca imāsañca vihārasamāpattīnaṁ ime āyasmanto lābhinoti
 taṁ me 3- bhagavatā pañhābhipuṭṭhena byākatanti.
      [367] Atha kho dīgho parajano yakkho yena bhagavā tenupasaṅkami
 upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ
 ṭhito kho dīgho parajano yakkho bhagavantaṁ etadavoca lābhā [4]- bhante
 vajjīnaṁ suladdhalābhā bhante vajjīnaṁ pajāya yattha tathāgato viharati
 arahaṁ sammāsambuddho ime ca tayo kulaputtā āyasmā ca
 anuruddho āyasmā ca nandiyo āyasmā ca kimiloti. Dīghassa
 parajanassa yakkhassa saddaṁ sutvā bhummā devā saddamanussāvesuṁ

  *  *  *  *  *  *
  Footnote:1 Po. anusāvetvā. 2 Ma. api ca me. 3 Ma. tamenaṁ. 4 Ma. vata.
-------------------------------------------------
[page 394]
 Lābhā vata bho vajjīnaṁ suladdhalābhā vata bho vajjīnaṁ pajāya
 yattha tathāgato viharati arahaṁ sammāsambuddho ime ca tayo
 kulaputtā āyasmā ca anuruddho āyasmā ca nandiyo āyasmā ca
 kimiloti. Bhummānaṁ devānaṁ saddaṁ sutvā cātummahārājikā
 devā ... Tāvatiṁsā devā ... Yāmā devā ... Tusitā devā ...
 Nimmānaratī devā ... Paranimmitavasavattī devā ... Brahmakāyikā devā
 saddamanussāvesuṁ lābhā vata bho vajjīnaṁ suladdhalābhā vata bho
 vajjīnaṁ pajāya yattha tathāgato viharati arahaṁ sammāsambuddho
 ime ca tayo kulaputtā āyasmā ca anuruddho āyasmā ca
 nandiyo āyasmā ca kimiloti.
      [368] Itiha tena khaṇena tena muhuttena yāva brahmalokā
 saddā viditā ahesuṁ evametaṁ dīgha evametaṁ dīgha yasmāpi dīgha kulā
 ete tayo kulaputtā agārasmā anagāriyaṁ pabbajitā tañcepi kulaṁ
 ete tayo kulaputte pasannacittaṁ anussareyya tassapassa 1- kulassa
 dīgharattaṁ hitāya < PTS. M I , 211 >sukhāya yasmāpi dīgha kulaparivaṭṭā ete tayo
 kulaputtā agārasmā anagāriyaṁ pabbajitā so cepi kulaparivaṭṭo
 ete tayo kulaputte pasannacitto anussareyya tassapassa
 kulaparivaṭṭassa dīgharattaṁ hitāya sukhāya yasmāpi dīgha gāmā
 ete tayo kulaputtā agārasmā anagāriyaṁ pabbajitā so cepi
 gāmo ete tayo kulaputte pasannacitto anussareyya tassapassa

  *  *  *  *  *  *
  Footnote:1 Ma. tassapāssa. sabbattha evaṁ ñātabbaṁ.
-------------------------------------------------
[page 395]
 Gāmassa dīgharattaṁ hitāya sukhāya yasmāpi dīgha nigamā ete tayo
 kulaputtā agārasmā anagāriyaṁ pabbajitā so cepi nigamo ete
 tayo kulaputte pasannacitto anussareyya tassapassa nigamassa
 dīgharattaṁ hitāya sukhāya yasmāpi dīgha nagarā ete tayo kulaputtā
 agārasmā anagāriyaṁ pabbajitā tañcepi nagaraṁ ete tayo
 kulaputte pasannacittaṁ anussareyya tassapassa nagarassa dīgharattaṁ
 hitāya sukhāya yasmāpi dīgha janapadā ete tayo kulaputtā
 agārasmā anagāriyaṁ pabbajitā so cepi janapado ete tayo
 kulaputte pasannacitto anussareyya tassapassa janapadassa dīgharattaṁ
 hitāya sukhāya sabbe cepi dīgha khattiyā ete tayo kulaputte
 pasannacittā anussareyyuṁ sabbesaṁpassa khattiyānaṁ dīgharattaṁ hitāya
 sukhāya sabbe cepi dīgha brāhmaṇā .pe. Sabbe cepi
 dīgha vessā ... Sabbe cepi dīgha suddā ete tayo kulaputte
 pasannacittā anussareyyuṁ sabbesaṁpassa suddānaṁ dīgharattaṁ hitāya
 sukhāya sadevako cepi dīgha loko samārako sabrahmako sassamaṇabrāhmaṇī
 pajā sadevamanussā ete tayo kulaputte pasannacittā
 anussareyya sadevakassapassa lokassa samārakassa sabrahmakassa
 sassamaṇabrāhmaṇiyā pajāya sadevamanussāya dīgharattaṁ hitāya sukhāya
 passa dīgha yāvañcete tayo kulaputtā bahujanahitāya paṭipannā
 bahujanasukhāya lokānukampāya atthāya hitāya sukhāya devamanussānanti.
-------------------------------------------------
[page 396]
      Idamavoca bhagavā attamano dīgho parajano yakkho bhagavato
 bhāsitaṁ abhinandīti.
                Cūḷagosiṅgasālasuttaṁ niṭṭhitaṁ paṭhamaṁ.
                      ------------
-------------------------------------------------
[page 397]
                     Mahāgosiṅgasālasuttaṁ< PTS. M I , 212 >
      [369] Evamme sutaṁ ekaṁ samayaṁ bhagavā gosiṅgasālavanadāye
 viharati sambahulehi abhiññātehi abhiññātehi therehi sāvakehi
 saddhiṁ āyasmatā ca sārīputtena āyasmatā ca mahāmoggallānena
 āyasmatā ca mahākassapena āyasmatā ca anuruddhena āyasmatā
 ca revatena āyasmatā ca ānandena aññehi ca abhiññātehi
 abhiññātehi therehi sāvakehi saddhiṁ. Atha kho āyasmā
 mahāmoggallāno sāyaṇhasamayaṁ paṭisallānā vuṭṭhito yenāyasmā
 mahākassapo tenupasaṅkami upasaṅkamitvā āyasmantaṁ mahākassapaṁ
 etadavoca āyāmāvuso kassapa yenāyasmā sārīputto tenupasaṅkamissāma
 dhammassavanāyāti. Evamāvusoti kho āyasmā
 mahākassapo āyasmato mahāmoggallānassa paccassosi. Atha kho
 āyasmā ca mahāmoggallāno āyasmā ca mahākassapo āyasmā
 ca anuruddho yenāyasmā sārīputto tenupasaṅkamiṁsu dhammassavanāya.
 Addasā kho āyasmā ānando āyasmantañca mahāmoggallānaṁ
 āyasmantañca mahākassapaṁ āyasmantañca anuruddhaṁ yenāyasmā
 sārīputto tenupasaṅkamante dhammassavanāya disvāna yenāyasmā
 revato tenupasaṅkami upasaṅkamitvā āyasmantaṁ revataṁ etadavoca
 upasaṅkamantā kho amū āvuso revata sappurisā yenāyasmā
-------------------------------------------------
[page 398]
 Sārīputto tena dhammassavanāya āyāmāvuso revata yenāyasmā
 sārīputto tenupasaṅkamissāma dhammassavanāyāti. Evamāvusoti kho
 āyasmā revato āyasmato ānandassa paccassosi. Atha kho
 āyasmā ca revato āyasmā ca ānando yenāyasmā sārīputto
 tenupasaṅkamiṁsu dhammassavanāya.
      [370] Addasā kho āyasmā sārīputto āyasmantañca
 revataṁ āyasmantañca ānandaṁ dūratova āgacchante disvāna
 āyasmantaṁ ānandaṁ etadavoca etu kho āyasmā ānando
 svāgataṁ āyasmato ānandassa bhagavato upaṭṭhākassa bhagavato
 santikāvacarassa ramaṇīyaṁ āvuso ānanda gosiṅgasālavanaṁ dosinā
 ratti sabbaphāliphullā sālā dibbā maññe gandhā sampavanti
 kathaṁrūpena < PTS. M I , 213 >āvuso ānanda bhikkhunā gosiṅgasālavanaṁ sobheyyāti.
 Idhāvuso sārīputta bhikkhu bahussuto hoti sutadharo sutasanniccayo
 ye te dhammā ādikalyāṇā majjhekalyāṇā pariyosānakalyāṇā
 sātthā sabyañjanā kevalaparipuṇṇaṁ parisuddhaṁ brahmacariyaṁ abhivadanti
 tathārūpāssa dhammā bahussutā honti dhatā 1- vacasā paricitā manasānupekkhitā
 diṭṭhiyā supaṭividdhā so catassannaṁ parisānaṁ dhammaṁ deseti
 parimaṇḍalehi padabyañjanehi anuppabandhehi anusayasamugghātāya
 evarūpena kho āvuso sārīputta bhikkhunā gosiṅgasālavanaṁ sobheyyāti.
      [371] Evaṁ vutte āyasmā sārīputto āyasmantaṁ revataṁ

  *  *  *  *  *  *
  Footnote:1 Ma. dhātā.
-------------------------------------------------
[page 399]
 Etadavoca byākataṁ kho āvuso revata āyasmatā ānandena
 yathāsakaṁ paṭibhānaṁ tatthadāni mayaṁ āyasmantaṁ revataṁ pucchāma ramaṇīyaṁ
 āvuso revata gosiṅgasālavanaṁ dosinā ratti sabbaphāliphullā sālā
 dibbā maññe gandhā sampavanti kathaṁrūpena āvuso revata
 bhikkhunā gosiṅgasālavanaṁ sobheyyāti. Idhāvuso sārīputta bhikkhu
 paṭisallānārāmo hoti paṭisallānarato ajjhattaṁ cetosamathamanuyutto
 anirākatajjhāno vipassanāya samannāgato brūhetā suññāgārānaṁ
 evarūpena kho āvuso sārīputta bhikkhunā gosiṅgasālavanaṁ sobheyyāti.
      [372] Evaṁ vutte āyasmā sārīputto āyasmantaṁ anuruddhaṁ
 etadavoca byākataṁ kho āvuso anuruddha āyasmatā revatena
 yathāsakaṁ paṭibhānaṁ tatthadāni mayaṁ āyasmantaṁ anuruddhaṁ pucchāma
 ramaṇīyaṁ āvuso anuruddha gosiṅgasālavanaṁ dosinā ratti sabbaphāliphullā
 sālā dibbā maññe gandhā sampavanti kathaṁrūpena
 āvuso anuruddha bhikkhunā gosiṅgasālavanaṁ sobheyyāti. Idhāvuso
 sārīputta bhikkhu dibbena cakkhunā visuddhena atikkantamānusakena
 sahassaṁ lokānaṁ voloketi seyyathāpi āvuso sārīputta cakkhumā
 puriso uparipāsādavaragato sahassaṁ nemimaṇḍalānaṁ volokeyya
 evameva kho āvuso sārīputta bhikkhu dibbena cakkhunā visuddhena
 atikkantamānusakena sahassaṁ lokānaṁ voloketi evarūpena kho
 āvuso sārīputta bhikkhunā gosiṅgasālavanaṁ sobheyyāti.
-------------------------------------------------
[page 400]
      [373] Evaṁ vutte āyasmā sārīputto āyasmantaṁ mahākassapaṁ
 etadavoca byākataṁ kho āvuso kassapa āyasmatā anuruddhena
 yathāsakaṁ paṭibhānaṁ tatthadāni mayaṁ āyasmantaṁ mahākassapaṁ pucchāma
 ramaṇīyaṁ āvuso kassapa gosiṅgasālavanaṁ dosinā ratti sabbaphāliphullā
 sālā dibbā < PTS. M I , 214 >maññe gandhā sampavanti kathaṁrūpena
 āvuso kassapa bhikkhunā gosiṅgasālavanaṁ sobheyyāti. Idhāvuso
 sārīputta bhikkhu attanā ca āraññako 1- hoti āraññakattassa 2- ca
 vaṇṇavādī attanā ca piṇḍapātiko hoti piṇḍapātikattassa ca
 vaṇṇavādī attanā ca paṁsukūliko hoti paṁsukūlikattassa ca vaṇṇavādī
 attanā ca tecīvariko hoti tecīvarikattassa ca vaṇṇavādī attanā
 ca appiccho hoti appicchatāya ca vaṇṇavādī attanā ca santuṭṭho
 hoti santuṭṭhiyā ca vaṇṇavādī attanā ca pavivitto hoti
 pavivekassa ca vaṇṇavādī attanā ca asaṁsaṭṭho hoti asaṁsaggassa
 ca vaṇṇavādī attanā ca āraddhaviriyo hoti viriyārambhassa ca
 vaṇṇavādī attanā ca sīlasampanno hoti sīlasampadāya ca
 vaṇṇavādī attanā ca samādhisampanno hoti samādhisampadāya ca
 vaṇṇavādī attanā ca paññāsampanno hoti paññāsampadāya
 ca vaṇṇavādī attanā ca vimuttisampanno hoti vimuttisampadāya
 ca vaṇṇavādī attanā ca vimuttiñāṇadassanasampanno hoti
 vimuttiñāṇadassanasampadāya ca vaṇṇavādī evarūpena kho āvuso

  *  *  *  *  *  *
  Footnote:1 Po. Ma. āraññiko. 2 Ma. āraññikattassa.
-------------------------------------------------
[page 401]
 Sārīputta bhikkhunā gosiṅgasālavanaṁ sobheyyāti.
      [374] Evaṁ vutte āyasmā sārīputto āyasmantaṁ
 mahāmoggallānaṁ etadavoca byākataṁ kho āvuso moggallāna
 āyasmatā mahākassapena yathāsakaṁ paṭibhānaṁ tatthadāni mayaṁ āyasmantaṁ
 mahāmoggallānaṁ pucchāma ramaṇīyaṁ āvuso moggallāna gosiṅgasālavanaṁ
 dosinā ratti sabbaphāliphullā sālā dibbā maññe gandhā
 sampavanti kathaṁrūpena āvuso moggallāna bhikkhunā gosiṅgasālavanaṁ
 sobheyyāti. Idhāvuso sārīputta dve bhikkhū abhidhammakathaṁ kathenti
 te aññamaññaṁ pucchanti aññamaññassa pañhaṁ puṭṭhā visajjenti
 no ca saṁsādenti 1- dhammī 2- ca nesaṁ kathā pavattanī 3- hoti evarūpena
 kho āvuso sārīputta bhikkhunā gosiṅgasālavanaṁ sobheyyāti.
      [375] Atha kho āyasmā mahāmoggallāno āyasmantaṁ
 sārīputtaṁ etadavoca byākataṁ kho āvuso sārīputta amhehi
 sabbeheva yathāsakaṁ paṭibhānaṁ tatthadāni mayaṁ āyasmantaṁ sārīputtaṁ
 pucchāma ramaṇīyaṁ āvuso sārīputta gosiṅgasālavanaṁ dosinā ratti
 sabbaphāliphullā sālā dibbā maññe gandhā sampavanti kathaṁrūpena
 āvuso sārīputta bhikkhunā gosiṅgasālavanaṁ sobheyyāti. Idhāvuso
 moggallāna bhikkhu cittaṁ vasaṁ vatteti no < PTS. M I , 215 >ca bhikkhu cittassa
 vasena vattati so yāya vihārasamāpattiyā ākaṅkhati pubbaṇhasamayaṁ
 viharituṁ tāya vihārasamāpattiyā pubbaṇhasamayaṁ viharati yāya

  *  *  *  *  *  *
  Footnote:1 Ma. saṁsārenti. 2 Po. pasārenti dhammiyā. 3 Ma. pavattīnī.
-------------------------------------------------
[page 402]
 Vihārasamāpattiyā ākaṅkhati majjhantikasamayaṁ viharituṁ tāya vihārasamāpattiyā
 majjhantikasamayaṁ viharati yāya vihārasamāpattiyā ākaṅkhati
 sāyaṇhasamayaṁ viharituṁ tāya vihārasamāpattiyā sāyaṇhasamayaṁ viharati
 seyyathāpi āvuso moggallāna rañño vā rājamahāmattassa vā
 nānārattānaṁ dussānaṁ dussakaraṇḍako pūro assa so yaññadeva
 dussayugaṁ ākaṅkheyya pubbaṇhasamayaṁ pārupituṁ taṁtadeva 1- dussayugaṁ
 pubbaṇhasamayaṁpārupeyya yaññadevadussayugaṁākaṅkheyyamajjhantikasamayaṁ
 pārupituṁ taṁtadeva 1- dussayugaṁ majjhantikasamayaṁ pārupeyya yaññadeva
 dussayugaṁ ākaṅkheyya sāyaṇhasamayaṁ pārupituṁ taṁtadeva 1- dussayugaṁ sāyaṇhasamayaṁ
 pārupeyya evameva kho āvuso moggallāna bhikkhu cittaṁ vasaṁ
 vatteti no ca bhikkhu cittassa vasena vattati so yāya vihārasamāpattiyā
 ākaṅkhati pubbaṇhasamayaṁ viharituṁ tāya vihārasamāpattiyā
 pubbaṇhasamayaṁ viharati yāya vihārasamāpattiyā ākaṅkhati
 majjhantikasamayaṁ viharituṁ tāya vihārasamāpattiyā majjhantikasamayaṁ viharati
 yāya vihārasamāpattiyā ākaṅkhati sāyaṇhasamayaṁ viharituṁ tāya
 vihārasamāpattiyā sāyaṇhasamayaṁ viharati evarūpena kho āvuso
 moggallāna bhikkhunā gosiṅgasālavanaṁ sobheyyāti.
      [376] Atha kho āyasmā sārīputto te āyasmante etadavoca
 byākataṁ kho āvuso amhehi sabbeheva yathāsakaṁ paṭibhānaṁ
 āyāmāvuso yena bhagavā tenupasaṅkamissāma upasaṅkamitvā etamatthaṁ

  *  *  *  *  *  *
  Footnote:1 Po. tadeva.
-------------------------------------------------
[page 403]
 Bhagavato ārocessāma yathā no bhagavā byākarissati tathā naṁ
 dhāressāmāti. Evaṁ āvusoti kho te āyasmanto āyasmato
 sārīputtassa paccassosuṁ. Atha kho te āyasmanto yena bhagavā
 tenupasaṅkamiṁsu upasaṅkamitvā bhagavantaṁ abhivādetvā ekamantaṁ
 nisīdiṁsu. Ekamantaṁ nisinno kho āyasmā sārīputto bhagavantaṁ
 etadavoca idha bhante āyasmā ca revato āyasmā ca ānando
 yenāhaṁ tenupasaṅkamiṁsu dhammassavanāya addasaṁ kho ahaṁ bhante
 āyasmantañca revataṁ < PTS. M I , 216 >āyasmantañca ānandaṁ dūratova āgacchante
 disvāna āyasmantaṁ ānandaṁ etadavocaṁ etu kho āyasmā
 ānando svāgataṁ āyasmato ānandassa bhagavato upaṭṭhākassa
 bhagavato santikāvacarassa ramaṇīyaṁ āvuso ānanda gosiṅgasālavanaṁ
 dosinā ratti sabbaphāliphullā sālā dibbā maññe gandhā
 sampavanti kathaṁrūpena āvuso ānanda bhikkhunā gosiṅgasālavanaṁ
 sobheyyāti evaṁ vutte bhante āyasmā ānando maṁ etadavoca
 idhāvuso sārīputta bhikkhu bahussuto hoti sutadharo .pe. Anusayasamugghātāya
 evarūpena kho āvuso sārīputta bhikkhunā gosiṅgasālavanaṁ
 sobheyyāti. Sādhu sādhu sārīputta yathātaṁ ānandova
 sammā byākaramāno byākareyya ānando hi sārīputta bahussuto
 hoti sutadharo sutasanniccayo ye te dhammā ādikalyāṇā majjhekalyāṇā
 pariyosānakalyāṇā sātthā sabyañjanā kevalaparipuṇṇaṁ
-------------------------------------------------
[page 404]
 Parisuddhaṁ brahmacariyaṁ abhivadanti tathārūpāssa dhammā bahussutā honti
 dhatā vacasā paricitā manasānupekkhitā diṭṭhiyā supaṭividdhā so
 catassannaṁ parisānaṁ dhammaṁ deseti parimaṇḍalehi padabyañjanehi
 anuppabandhehi anusayasamugghātāyāti.
      [377] Evaṁ vutte ahaṁ bhante āyasmantaṁ revataṁ etadavocaṁ
 byākataṁ kho āvuso revata āyasmatā ānandena yathāsakaṁ paṭibhānaṁ
 tatthadāni mayaṁ āyasmantaṁ revataṁ pucchāma ramaṇīyaṁ āvuso revata
 gosiṅgasālavanaṁ dosinā ratti sabbaphāliphullā sālā dibbā maññe
 gandhā sampavanti kathaṁrūpena āvuso revata bhikkhunā gosiṅgasālavanaṁ
 sobheyyāti evaṁ vutte bhante āyasmā revato maṁ etadavoca
 idhāvuso sārīputta bhikkhu paṭisallānārāmo hoti paṭisallānarato
 ajjhattaṁ cetosamathamanuyutto anirākatajjhāno vipassanāya samannāgato
 brūhetā suññāgārānaṁ evarūpena kho āvuso sārīputta
 bhikkhunā gosiṅgasālavanaṁ sobheyyāti. Sādhu sādhu sārīputta
 yathātaṁ revatova sammā byākaramāno byākareyya revato hi
 sārīputta paṭisallānārāmo hoti 1- paṭisallānarato ajjhattaṁ
 cetosamathamanuyutto anirākatajjhāno vipassanāya samannāgato brūhetā
 suññāgārānanti.< PTS. M I , 217 >
      [378] Evaṁ vutte ahaṁ bhante āyasmantaṁ anuruddhaṁ etadavocaṁ
 byākataṁ kho āvuso anuruddha āyasmatā revatena .pe. Kathaṁrūpena

  *  *  *  *  *  *
  Footnote:1 Ma. ayaṁ pāṭho sabbattha natthi.
-------------------------------------------------
[page 405]
 Āvuso anuruddha bhikkhunā gosiṅgasālavanaṁ sobheyyāti evaṁ vutte
 bhante āyasmā anuruddho maṁ etadavoca idhāvuso sārīputta
 bhikkhu dibbena cakkhunā visuddhena atikkantamānusakena sahassaṁ lokānaṁ
 voloketi seyyathāpi āvuso cakkhumā puriso uparipāsādavaragato
 sahassaṁ nemimaṇḍalānaṁ volokeyya evameva kho āvuso sārīputta
 bhikkhu dibbena cakkhunā visuddhena atikkantamānusakena sahassaṁ lokānaṁ
 voloketi evarūpena kho āvuso sārīputta bhikkhunā gosiṅgasālavanaṁ
 sobheyyāti. Sādhu sādhu sārīputta yathātaṁ anuruddhova sammā
 byākaramāno byākareyya anuruddho hi sārīputta dibbena cakkhunā
 visuddhena atikkantamānusakena sahassaṁ lokānaṁ voloketīti.
      [379] Evaṁ vutte ahaṁ bhante āyasmantaṁ mahākassapaṁ
 etadavocaṁ byākataṁ kho āvuso kassapa āyasmatā anuruddhena yathāsakaṁ
 paṭibhānaṁ tatthadāni mayaṁ āyasmantaṁ mahākassapaṁ pucchāma .pe.
 Kathaṁrūpena [1]- āvuso kassapa bhikkhunā gosiṅgasālavanaṁ sobheyyāti
 evaṁ vutte bhante āyasmā mahākassapo maṁ etadavoca idhāvuso
 sārīputta bhikkhu attanā ca āraññako hoti āraññakattassa
 ca vaṇṇavādī attanā ca piṇḍapātiko hoti .pe. Paṁsukūliko
 hoti ... Tecīvariko hoti ... Appiccho hoti ... Santuṭṭho hoti ...
 Pavivitto hoti ... Asaṁsaṭṭho hoti ... Āraddhaviriyo hoti ...
 Sīlasampanno hoti ... Samādhisampanno hoti ... Paññāsampanno hoti ...

  *  *  *  *  *  *
  Footnote:1 Po. Ma. Yu. kho.
-------------------------------------------------
[page 406]
 Vimuttisampanno hoti ... Attanā ca vimuttiñāṇadassanasampanno
 hoti vimuttiñāṇadassanasampadāya ca vaṇṇavādī < PTS. M I , 218 >evarūpena kho
 āvuso sārīputta bhikkhunā gosiṅgasālavanaṁ sobheyyāti. Sādhu sādhu
 sārīputta yathātaṁ kassapova sammā byākaramāno byākareyya kassapo
 hi sārīputta attanā ca āraññako hoti āraññakattassa ca
 vaṇṇavādī attanā ca piṇḍapātiko hoti piṇḍapātikattassa ca
 vaṇṇavādī attanā ca paṁsukūliko hoti paṁsukūlikattassa ca vaṇṇavādī
 attanā ca tecīvariko hoti tecīvarikattassa ca vaṇṇavādī attanā ca
 appiccho hoti appicchatāya ca vaṇṇavādī attanā ca santuṭṭho
 hoti santuṭṭhiyā ca vaṇṇavādī attanā ca pavivitto hoti
 pavivekassa ca vaṇṇavādī attanā ca asaṁsaṭṭho hoti asaṁsaggassa
 ca vaṇṇavādī attanā ca āraddhaviriyo hoti viriyārambhassa ca
 vaṇṇavādī attanā ca sīlasampanno hoti sīlasampadāya ca vaṇṇavādī
 attanā ca samādhisampanno hoti samādhisampadāya ca vaṇṇavādī
 attanā ca paññāsampanno hoti paññāsampadāya ca vaṇṇavādī
 attanā ca vimuttisampanno hoti vimuttisampadāya ca vaṇṇavādī
 attanā ca vimuttiñāṇadassanasampanno hoti vimuttiñāṇadassanasampadāya
 ca vaṇṇavādīti.
      [380] Evaṁ vutte ahaṁ bhante āyasmantaṁ mahāmoggallānaṁ
 etadavocaṁ byākataṁ kho āvuso moggallāna āyasmatā ca
-------------------------------------------------
[page 407]
 Mahākassapena yathāsakaṁ paṭibhānaṁ tatthadāni mayaṁ āyasmantaṁ mahāmoggallānaṁ
 pucchāma .pe. Kathaṁrūpena āvuso moggallāna bhikkhunā
 gosiṅgasālavanaṁ sobheyyāti evaṁ vutte bhante āyasmā mahāmoggallāno
 maṁ etadavoca idhāvuso sārīputta dve bhikkhū
 abhidhammakathaṁ kathenti te aññamaññaṁ pañhaṁ pucchanti aññamaññassa
 pañhaṁ puṭṭhā visajjenti no ca saṁsādenti dhammī ca nesaṁ kathā
 pavattanī hoti evarūpena kho āvuso sārīputta bhikkhunā gosiṅgasālavanaṁ
 sobheyyāti. Sādhu sādhu sārīputta yathātaṁ moggallānova
 sammā byākaramāno byākareyya moggallāno hi sārīputta
 dhammakathikoti.
      [381] Evaṁ vutte āyasmā mahāmoggallāno bhagavantaṁ
 etadavoca atha khvāhaṁ bhante āyasmantaṁ sārīputtaṁ etadavocaṁ
 byākataṁ kho āvuso sārīputta amhehi sabbeheva yathāsakaṁ paṭibhānaṁ
 tatthadāni mayaṁ āyasmantaṁ sārīputtaṁ pucchāma ramaṇīyaṁ āvuso
 sārīputta gosiṅgasālavanaṁ dosinā ratti sabbaphāliphullā sālā dibbā
 maññe gandhā sampavanti kathaṁrūpena āvuso sārīputta bhikkhunā
 gosiṅgasālavanaṁ sobheyyāti evaṁ vutte bhante āyasmā sārīputto
 maṁ etadavoca idhāvuso moggallāna bhikkhu cittaṁ vasaṁ vatteti
 no ca bhikkhu cittassa vasena vattati so yāya vihārasamāpattiyā
 ākaṅkhati pubbaṇhasamayaṁ viharituṁ tāya vihārasamāpattiyā pubbaṇhasamayaṁ
-------------------------------------------------
[page 408]
 Viharati yāya vihārasamāpattiyā ākaṅkhati majjhantikasamayaṁ
 viharituṁ tāya vihārasamāpattiyā majjhantikasamayaṁ viharati yāya
 vihārasamāpattiyā ākaṅkhati sāyaṇhasamayaṁ viharituṁ tāya vihārasamāpattiyā
 sāyaṇhasamayaṁ viharati seyyathāpi āvuso moggallāna
 rañño vā rājamahāmattassa vā nānārattānaṁ dussānaṁ dussakaraṇḍako
 pūro assa so yaññadeva dussayugaṁ ākaṅkheyya pubbaṇhasamayaṁ
 pārupituṁ taṁtadeva dussayugaṁ pubbaṇhasamayaṁ pārupeyya yaññadeva
 dussayugaṁ ākaṅkheyya majjhantikasamayaṁ pārupituṁ taṁtadeva dussayugaṁ
 majjhantikasamayaṁ pārupeyya yaññadeva dussayugaṁ ākaṅkheyya sāyaṇhasamayaṁ
 pārupituṁ taṁtadeva dussayugaṁ sāyaṇhasamayaṁ pārupeyya evameva kho
 āvuso moggallāna bhikkhu cittaṁ vasaṁ vatteti no ca bhikkhu
 cittassa vasena vattati so yāya vihārasamāpattiyā ākaṅkhati
 pubbaṇhasamayaṁ viharituṁ tāya vihārasamāpattiyā pubbaṇhasamayaṁ viharati
 yāya vihārasamāpattiyā ākaṅkhati majjhantikasamayaṁ viharituṁ tāya
 vihārasamāpattiyā majjhantikasamayaṁ viharati yāya vihārasamāpattiyā
 ākaṅkhati sāyaṇhasamayaṁ viharituṁ tāya vihārasamāpattiyā sāyaṇhasamayaṁ
 viharati evarūpena kho āvuso moggallāna bhikkhunā gosiṅgasālavanaṁ
 sobheyyāti. Sādhu sādhu moggallāna yathātaṁ sārīputtova sammā
 byākaramāno byākareyya sārīputto hi moggallāna cittaṁ vasaṁ
 vatteti no ca sārīputto cittassa vasena vattati so yāya
-------------------------------------------------
[page 409]
 Vihārasamāpattiyā ākaṅkhati pubbaṇhasamayaṁ viharituṁ tāya vihārasamāpattiyā
 pubbaṇhasamayaṁ viharati yāya vihārasamāpattiyā ākaṅkhati
 majjhantikasamayaṁ viharituṁ tāya vihārasamāpattiyā majjhantikasamayaṁ viharati
 yāya vihārasamāpattiyā ākaṅkhati sāyaṇhasamayaṁ viharituṁ tāya vihārasamāpattiyā
 sāyaṇhasamayaṁ viharatīti.
      [382] Evaṁ vutte āyasmā sārīputto bhagavantaṁ etadavoca
 kassa nu kho bhante subhāsitanti. Sabbesaṁ vo sārīputta subhāsitaṁ
 pariyāyena apica mama vacanaṁ 1- suṇātha yathārūpena bhikkhunā gosiṅgasālavanaṁ
 sobheyyāti idha sārīputta bhikkhu pacchābhattaṁ piṇḍapātapaṭikkanto
 nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ
 satiṁ upaṭṭhapetvā na tāvāhaṁ imaṁ pallaṅkaṁ bhindissāmi yāva
 me na anupādāya āsavehi cittaṁ vimuccatīti 2- evarūpena kho
 sārīputta bhikkhunā gosiṅgasālavanaṁ sobheyyāti.
      Idamavoca bhagavā attamanā te āyasmanto bhagavato bhāsitaṁ
 abhinandunti.
                Mahāgosiṅgasālasuttaṁ niṭṭhitaṁ dutiyaṁ.
                     --------------

  *  *  *  *  *  *
  Footnote:1 Ma. ayaṁ pāṭho natthi. 2 Ma. vimuccissatīti.
-------------------------------------------------
[page 410]
                       Mahāgopālasuttaṁ< PTS. M I , 220 >
      [383] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
      [384] Bhagavā etadavoca ekādasahi bhikkhave aṅgehi
 samannāgato gopālako abhabbo gogaṇaṁ pariharituṁ phātikātuṁ
 katamehi ekādasahi idha bhikkhave gopālako na rūpaññū hoti
 na lakkhaṇakusalo hoti na āsāṭikaṁ sāṭetā hoti na vaṇaṁ
 paṭicchādetā hoti na dhūmaṁ kattā hoti na titthaṁ jānāti
 na pītaṁ jānāti na vīthiṁ jānāti na gocarakusalo hoti
 anavasesadohī ca hoti ye te usabhā gopitaro goparināyakā te
 na atirekapūjāya pūjetā hoti imehi kho bhikkhave ekādasahi
 aṅgehi samannāgato gopālako abhabbo gogaṇaṁ pariharituṁ phātikātuṁ
 evameva kho bhikkhave ekādasahi dhammehi samannāgato bhikkhu abhabbo
 imasmiṁ dhammavinaye vuḍḍhiṁ virūḷhiṁ vepullaṁ āpajjituṁ katamehi
 ekādasahi idha bhikkhave bhikkhu na rūpaññū hoti na lakkhaṇakusalo
 hoti na āsāṭikaṁ sāṭetā hoti na vaṇaṁ paṭicchādetā hoti
 na dhūmaṁ kattā hoti na titthaṁ jānāti na pītaṁ jānāti na vīthiṁ
 jānāti na gocarakusalo hoti anavasesadohī ca hoti ye
-------------------------------------------------
[page 411]
 Te bhikkhū therā rattaññū cirapabbajitā saṅghapitaro saṅghaparināyakā
 te na atirekapūjāya pūjetā hoti.
      [385] Kathañca bhikkhave bhikkhu na rūpaññū hoti. Idha
 bhikkhave bhikkhu yaṅkiñci rūpaṁ sabbaṁ rūpaṁ cattāri mahābhūtāni
 catunnañca mahābhūtānaṁ upādāyarūpanti yathābhūtaṁ nappajānāti evaṁ
 kho bhikkhave bhikkhu na rūpaññū hoti. Kathañca bhikkhave bhikkhu
 na lakkhaṇakusalo hoti. Idha bhikkhave bhikkhu kammalakkhaṇo
 bālo kammalakkhaṇo paṇḍitoti yathābhūtaṁ nappajānāti evaṁ kho
 bhikkhave bhikkhu na lakkhaṇakusalo hoti. Kathañca bhikkhave bhikkhu
 na āsāṭikaṁ sāṭetā hoti. Idha bhikkhave bhikkhu uppannaṁ
 kāmavitakkaṁ adhivāseti na pajahati na vinodeti na byantīkaroti
 na anabhāvaṅgameti uppannaṁ byāpādavitakkaṁ .pe. Uppannaṁ
 vihiṁsāvitakkaṁ < PTS. M I , 221 >.pe. Uppannuppanne pāpake akusale dhamme
 adhivāseti na pajahati na vinodeti na byantīkaroti na anabhāvaṅgameti
 evaṁ kho bhikkhave bhikkhu na āsāṭikaṁ sāṭetā hoti. Kathañca
 bhikkhave bhikkhu na vaṇaṁ paṭicchādetā hoti. Idha bhikkhave bhikkhu
 cakkhunā rūpaṁ disvā nimittaggāhī hoti anubyañjanaggāhī
 yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā
 akusalā dhammā anvāssaveyyuṁ tassa saṁvarāya na paṭipajjati na
-------------------------------------------------
[page 412]
 Rakkhati cakkhundriyaṁ cakkhundriye na saṁvaraṁ āpajjati sotena saddaṁ
 sutvā ... Ghānena gandhaṁ ghāyitvā ... Jivhāya rasaṁ sāyitvā ...
 Kāyena phoṭṭhabbaṁ phusitvā ... Manasā dhammaṁ viññāya nimittaggāhī
 hoti anubyañjanaggāhī yatvādhikaraṇamenaṁ manindriyaṁ asaṁvutaṁ viharantaṁ
 abhijjhādomanassā pāpakā akusalā dhammā anvāssaveyyuṁ tassa
 saṁvarāya na paṭipajjati na rakkhati manindriyaṁ manindriye na saṁvaraṁ
 āpajjati evaṁ kho bhikkhave bhikkhu na vaṇaṁ paṭicchādetā hoti.
 Kathañca bhikkhave bhikkhu na dhūmaṁ kattā hoti. Idha bhikkhave bhikkhu
 yathāsutaṁ yathāpariyattaṁ dhammaṁ na vitthārena paresaṁ desetā hoti
 evaṁ kho bhikkhave bhikkhu na dhūmaṁ kattā hoti. Kathañca bhikkhave
 bhikkhu na titthaṁ jānāti. Idha bhikkhave bhikkhu ye te bhikkhū
 bahussutā āgatāgamā dhammadharā vinayadharā mātikādharā te kālena
 kālaṁ upasaṅkamitvā na paripucchati na paripañhati idaṁ bhante
 kathaṁ imassa ko atthoti tassa te āyasmanto avivaṭañceva
 na vivaranti anuttānīkatañca na uttānīkaronti anekavihitesu ca
 kaṅkhaṭṭhāniyesu dhammesu kaṅkhaṁ na paṭivinodenti evaṁ kho bhikkhave
 bhikkhu na titthaṁ jānāti. Kathañca bhikkhave bhikkhu na pītaṁ jānāti.
 Idha bhikkhave bhikkhu tathāgatappavedite dhammavinaye desiyamāne na labhati
 dhammavedaṁ na labhati atthavedaṁ na labhati dhammūpasañhitaṁ pāmujjaṁ
 evaṁ kho bhikkhave bhikkhu na pītaṁ jānāti. Kathañca bhikkhave bhikkhu
-------------------------------------------------
[page 413]
 Na vīthiṁ jānāti. Idha bhikkhave bhikkhu ariyaṁ aṭṭhaṅgikaṁ maggaṁ
 yathābhūtaṁ nappajānāti evaṁ kho bhikkhave bhikkhu na vīthiṁ jānāti.
 Kathañca bhikkhave bhikkhu na gocarakusalo hoti. < PTS. M I , 222 >Idha bhikkhave bhikkhu
 cattāro satipaṭṭhāne yathābhūtaṁ nappajānāti evaṁ kho bhikkhave
 bhikkhu na gocarakusalo hoti. Kathañca bhikkhave bhikkhu anavasesadohī
 ca hoti. Idha bhikkhave bhikkhu saddhā gahapatikā abhihaṭṭhuṁ pavārenti
 cīvarapiṇḍapātasenāsanagilānapaccayabhesajjaparikkhārehi tattha bhikkhu
 mattaṁ na jānāti paṭiggahaṇāya evaṁ kho bhikkhave bhikkhu anavasesadohī
 hoti. Kathañca bhikkhave bhikkhu ye te bhikkhū therā rattaññū
 cirapabbajitā saṅghapitaro saṅghaparināyakā te na atirekapūjāya pūjetā
 hoti. Idha bhikkhave bhikkhu ye te bhikkhū therā rattaññū cirapabbajitā
 saṅghapitaro saṅghaparināyakā tesu na mettaṁ kāyakammaṁ paccupaṭṭhapeti 1-
 āvī ceva raho ca na mettaṁ vacīkammaṁ ... Na mettaṁ manokammaṁ
 paccupaṭṭhapeti āvī ceva raho ca evaṁ kho bhikkhave bhikkhu ye
 te bhikkhū therā rattaññū cirapabbajitā saṅghapitaro saṅghaparināyakā
 te na atirekapūjāya pūjetā hoti imehi kho bhikkhave ekādasahi
 dhammehi samannāgato bhikkhu abhabbo imasmiṁ dhammavinaye vuḍḍhiṁ
 virūḷhiṁ vepullaṁ āpajjituṁ.
      [386] Ekādasahi bhikkhave aṅgehi samannāgato gopālako
 bhabbo gogaṇaṁ pariharituṁ phātikātuṁ katamehi ekādasahi idha

  *  *  *  *  *  *
  Footnote:1 Ma. paccupaṭṭhāpeti. evaṁ sabbattha īdisameva.
-------------------------------------------------
[page 414]
 Bhikkhave gopālako rūpaññū hoti lakkhaṇakusalo hoti āsāṭikaṁ
 sāṭetā hoti vaṇaṁ paṭicchādetā hoti dhūmaṁ kattā hoti titthaṁ
 jānāti pītaṁ jānāti vīthiṁ jānāti gocarakusalo hoti sāvasesadohī
 ca hoti ye te usabhā gopitaro goparināyakā te atirekapūjāya
 pūjetā hoti imehi kho bhikkhave ekādasahi aṅgehi samannāgato
 gopālako bhabbo gogaṇaṁ pariharituṁ phātikātuṁ evameva kho
 bhikkhave ekādasahi dhammehi samannāgato bhikkhu bhabbo imasmiṁ
 dhammavinaye vuḍḍhiṁ virūḷhiṁ vepullaṁ āpajjituṁ katamehi ekādasahi
 idha bhikkhave bhikkhu rūpaññū hoti lakkhaṇakusalo hoti āsāṭikaṁ
 sāṭetā hoti vaṇaṁ paṭicchādetā hoti dhūmaṁ kattā hoti
 titthaṁ jānāti pītaṁ jānāti vīthiṁ jānāti gocarakusalo hoti
 sāvasesadohī ca hoti ye te bhikkhū therā rattaññū cirapabbajitā
 saṅghapitaro saṅghaparināyakā te atirekapūjāya pūjetā hoti.
      [387] Kathañca bhikkhave bhikkhu rūpaññū hoti. < PTS. M I , 223 >Idha bhikkhave
 bhikkhu yaṅkiñci rūpaṁ sabbaṁ rūpaṁ cattāri mahābhūtāni catunnañca
 mahābhūtānaṁ upādāyarūpanti yathābhūtaṁ pajānāti evaṁ kho bhikkhave
 bhikkhu rūpaññū hoti. Kathañca bhikkhave bhikkhu lakkhaṇakusalo hoti.
 Idha bhikkhave bhikkhu kammalakkhaṇo bālo kammalakkhaṇo paṇḍitoti
 yathābhūtaṁ pajānāti evaṁ kho bhikkhave bhikkhu lakkhaṇakusalo hoti.
 Kathañca bhikkhave bhikkhu āsāṭikaṁ sāṭetā hoti. Idha bhikkhave bhikkhu
-------------------------------------------------
[page 415]
 Uppannaṁ kāmavitakkaṁ nādhivāseti pajahati vinodeti byantīkaroti
 anabhāvaṅgameti uppannaṁ byāpādavitakkaṁ ... Uppannaṁ vihiṁsāvitakkaṁ ...
 Uppannuppanne pāpake akusale dhamme nādhivāseti pajahati vinodeti
 byantīkaroti anabhāvaṅgameti evaṁ kho bhikkhave bhikkhu āsāṭikaṁ
 sāṭetā hoti. Kathañca bhikkhave bhikkhu vaṇaṁ paṭicchādetā hoti.
 Idha bhikkhave bhikkhu cakkhunā rūpaṁ disvā na nimittaggāhī hoti
 nānubyañjanaggāhī yatvādhikaraṇamenaṁ cakkhundriyaṁ asaṁvutaṁ viharantaṁ
 abhijjhādomanassā pāpakā akusalā dhammā anvāssaveyyuṁ tassa
 saṁvarāya paṭipajjati rakkhati cakkhundriyaṁ cakkhundriye saṁvaraṁ āpajjati
 sotena saddaṁ sutvā ... Ghānena gandhaṁ ghāyitvā ... Jivhāya rasaṁ
 sāyitvā ... Kāyena phoṭṭhabbaṁ phusitvā ... Manasā dhammaṁ viññāya na
 nimittaggāhī hoti nānubyañjanaggāhī yatvādhikaraṇamenaṁ manindriyaṁ
 asaṁvutaṁ viharantaṁ abhijjhādomanassā pāpakā akusalā dhammā
 anvāssaveyyuṁ tassa saṁvarāya paṭipajjati rakkhati manindriyaṁ manindriye
 saṁvaraṁ āpajjati evaṁ kho bhikkhave bhikkhu vaṇaṁ paṭicchādetā
 hoti. Kathañca bhikkhave bhikkhu dhūmaṁ kattā hoti. Idha bhikkhave
 bhikkhu yathāsutaṁ yathāpariyattaṁ dhammaṁ vitthārena paresaṁ desetā hoti
 evaṁ kho bhikkhave bhikkhu dhūmaṁ kattā hoti. Kathañca bhikkhave
 bhikkhu titthaṁ jānāti. Idha bhikkhave bhikkhu ye te bhikkhū therā
 bahussutā āgatāgamā dhammadharā vinayadharā mātikādharā te kālena
-------------------------------------------------
[page 416]
 Kālaṁ upasaṅkamitvā paripucchati paripañhati idaṁ bhante kathaṁ imassa
 ko atthoti tassa te āyasmanto avivaṭañceva vivaranti anuttānīkatañca
 uttānīkaronti anekavihitesu ca kaṅkhaṭṭhāniyesu dhammesu
 kaṅkhaṁ paṭivinodenti < PTS. M I , 224 >evaṁ kho bhikkhave bhikkhu titthaṁ jānāti.
 Kathañca bhikkhave bhikkhu pītaṁ jānāti. Idha bhikkhave bhikkhu tathāgatappavedite
 dhammavinaye desiyamāne labhati atthavedaṁ labhati dhammavedaṁ labhati
 dhammūpasañhitaṁ pāmujjaṁ evaṁ kho bhikkhave bhikkhu pītaṁ jānāti.
 Kathañca bhikkhave bhikkhu vīthiṁ jānāti. Idha bhikkhave bhikkhu ariyaṁ
 aṭṭhaṅgikaṁ maggaṁ yathābhūtaṁ pajānāti evaṁ kho bhikkhave bhikkhu vīthiṁ
 jānāti. Kathañca bhikkhave bhikkhu gocarakusalo hoti. Idha bhikkhave
 bhikkhu cattāro satipaṭṭhāne yathābhūtaṁ pajānāti evaṁ kho bhikkhave
 bhikkhu gocarakusalo hoti. Kathañca bhikkhave bhikkhu sāvasesadohī ca
 hoti. Idha bhikkhave bhikkhu saddhā gahapatikā abhihaṭṭhuṁ pavārenti
 cīvarapiṇḍapātasenāsanagilānapaccayabhesajjaparikkhārehi tatra bhikkhu
 mattaṁ jānāti paṭiggahaṇāya evaṁ kho bhikkhave bhikkhu sāvasesadohī
 hoti. Kathañca bhikkhave bhikkhu ye te bhikkhū therā rattaññū
 cirapabbajitā saṅghapitaro saṅghaparināyakā te atirekapūjāya pūjetā
 hoti. Idha bhikkhave bhikkhu ye te bhikkhū therā rattaññū cirapabbajitā
 saṅghapitaro saṅghaparināyakā tesu mettaṁ kāyakammaṁ paccupaṭṭhapeti
 āvī ceva raho ca mettaṁ vacīkammaṁ paccupaṭṭhapeti āvī ceva
-------------------------------------------------
[page 417]
 Raho ca mettaṁ manokammaṁ paccupaṭṭhapeti āvī ceva raho ca evaṁ
 kho bhikkhave bhikkhu ye te bhikkhū therā rattaññū cirapabbajitā
 saṅghapitaro saṅghaparināyakā te atirekapūjāya pūjetā hoti imehi
 kho bhikkhave ekādasahi dhammehi samannāgato bhikkhu bhabbo imasmiṁ
 dhammavinaye vuḍḍhiṁ virūḷhiṁ vepullaṁ āpajjitunti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                 Mahāgopālasuttaṁ niṭṭhitaṁ tatiyaṁ.
                        ---------
-------------------------------------------------
[page 418]
                       Cūḷagopālasuttaṁ< PTS. M I , 225 >
      [388] Evamme sutaṁ ekaṁ samayaṁ bhagavā vajjīsu viharati
 ukkavelāyaṁ gaṅgāya nadiyā tīre. Tatra kho bhagavā bhikkhū āmantesi
 bhikkhavoti. Bhadanteti te bhikkhū bhagavato paccassosuṁ.
      [389] Bhagavā etadavoca bhūtapubbaṁ bhikkhave māgadhako gopālako
 duppaññajātiko vassānaṁ pacchime māse sāradasamaye asamavekkhitvā
 gaṅgāya nadiyā orimatīraṁ asamavekkhitvā pārimatīraṁ atittheneva gāvo
 patāresi uttarantīraṁ videhānaṁ 1-. Atha kho bhikkhave gāvo majjhe
 gaṅgāya nadiyā sote āmaṇḍalikaṁ karitvā tattheva anayabyasanaṁ
 āpajjiṁsu taṁ kissa hetu tathā hi so bhikkhave māgadhako
 gopālako duppaññajātiko vassānaṁ pacchime māse sāradasamaye
 asamavekkhitvā gaṅgāya nadiyā orimatīraṁ asamavekkhitvā pārimatīraṁ
 atittheneva gāvo patāresi uttarantīraṁ videhānaṁ evameva kho
 bhikkhave yekeci 2- samaṇā vā brāhmaṇā vā akusalā imassa
 lokassa akusalā parassa lokassa akusalā māradheyyassa akusalā
 amāradheyyassa akusalā maccudheyyassa akusalā amaccudheyyassa tesaṁ
 ye sotabbaṁ saddahātabbaṁ maññissanti tesaṁ taṁ bhavissati dīgharattaṁ
 ahitāya dukkhāya.
      [390] Bhūtapubbaṁ bhikkhave māgadhako gopālako sappaññajātiko

  *  *  *  *  *  *
  Footnote:1 Po. Ma. suvidehānaṁ. ito paraṁ īdisameva. 2 Ma. ye hi keci.
-------------------------------------------------
[page 419]
 Vassānaṁ pacchime māse sāradasamaye samavekkhitvā gaṅgāya nadiyā
 orimatīraṁ samavekkhitvā pārimatīraṁ tittheneva gāvo patāresi
 uttarantīraṁ videhānaṁ. So paṭhamaṁ patāresi ye te usabhā gopitaro
 goparināyakā te tiriyaṁ gaṅgāya sotaṁ chetvā sotthinā pāraṁ
 agamaṁsu. Athāpare patāresi balavagāve dammagāve te 1- tiriyaṁ
 gaṅgāya sotaṁ chetvā sotthinā pāraṁ agamaṁsu. Athāpare patāresi
 vacchatare vacchatariyo tepi tiriyaṁ gaṅgāya sotaṁ chetvā sotthinā
 pāraṁ agamaṁsu. Athāpare patāresi vacchake kisabalike tepi tiriyaṁ
 gaṅgāya sotaṁ chetvā sotthinā pāraṁ agamaṁsu. Bhūtapubbaṁ bhikkhave
 vacchako taruṇako tāvadeva jātako mātu goravakena vuyhamāno
 sopi tiriyaṁ gaṅgāya sotaṁ chetvā sotthinā pāraṁ agamāsi taṁ
 kissa < PTS. M I , 226 >hetu paṇḍitattā tathā hi so bhikkhave māgadhako
 gopālako sappaññajātiko vassānaṁ pacchime māse sāradasamaye
 samavekkhitvā gaṅgāya nadiyā orimatīraṁ samavekkhitvā pārimatīraṁ
 tittheneva gāvo patāresi uttarantīraṁ videhānaṁ evameva kho
 bhikkhave yekeci 2- samaṇā vā brāhmaṇā vā kusalā imassa lokassa
 kusalā parassa lokassa kusalā māradheyyassa kusalā amāradheyyassa
 kusalā maccudheyyassa kusalā amaccudheyyassa tesaṁ ye sotabbaṁ
 saddahātabbaṁ maññissanti tesaṁ taṁ bhavissati dīgharattaṁ hitāya
 sukhāya.

  *  *  *  *  *  *
  Footnote:1 Ma. tepi. 2 Ma. ye hi keci.
-------------------------------------------------
[page 420]
      [391] Seyyathāpi bhikkhave ye te usabhā gopitaro goparināyakā
 tiriyaṁ gaṅgāya sotaṁ chetvā sotthinā pāraṁ agamaṁsu evameva kho
 bhikkhave ye te bhikkhū arahanto khīṇāsavā vusitavanto katakaraṇīyā
 ohitabhārā anuppattasadatthā parikkhīṇabhavasaññojanā sammadaññāvimuttā
 tepi 1- tiriyaṁ mārassa sotaṁ chetvā sotthinā pāraṁ gatā.
 Seyyathāpi bhikkhave ye te balavagāvo dammagāvo tiriyaṁ gaṅgāya
 sotaṁ chetvā sotthinā pāraṁ agamaṁsu evameva kho bhikkhave ye
 te bhikkhū pañcannaṁ orambhāgiyānaṁ saññojanānaṁ parikkhayā
 opapātikā tatthaparinibbāyino anāvattidhammā tasmā lokā tepi
 tiriyaṁ mārassa sotaṁ chetvā sotthinā pāraṁ gamissanti. Seyyathāpi
 bhikkhave vacchatarā vacchatariyo tiriyaṁ gaṅgāya sotaṁ chetvā sotthinā
 pāraṁ agamaṁsu evameva kho bhikkhave ye te bhikkhū tiṇṇaṁ
 saññojanānaṁ parikkhayā rāgadosamohānaṁ tanuttā sakadāgāmino sakideva
 imaṁ lokaṁ āgantvā dukkhassantaṁ karissanti tepi tiriyaṁ mārassa
 sotaṁ chetvā sotthinā pāraṁ gamissanti. Seyyathāpi bhikkhave
 vacchakā kisabalikā tiriyaṁ gaṅgāya sotaṁ chetvā sotthinā pāraṁ
 agamaṁsu evameva kho bhikkhave ye te bhikkhū tiṇṇaṁ saññojanānaṁ
 parikkhayā sotāpannā avinipātadhammā niyatā sambodhiparāyanā
 tepi tiriyaṁ mārassa sotaṁ chetvā sotthinā pāraṁ agamaṁsu 2-.
 Seyyathāpi so bhikkhave vacchako taruṇako tāvadeva jātako mātu

  *  *  *  *  *  *
  Footnote:1 Ma. pisaddo natthi. 2 Ma. gamissanti.
-------------------------------------------------
[page 421]
 Goravakena vuyhamāno tiriyaṁ gaṅgāya sotaṁ chetvā sotthinā pāraṁ
 agamāsi evameva kho bhikkhave ye te bhikkhū dhammānusārino
 saddhānusārino tepi tiriyaṁ mārassa sotaṁ < PTS. M I , 227 >chetvā sotthinā pāraṁ
 gamissanti. Ahaṁ kho pana bhikkhave kusalo imassa lokassa kusalo
 parassa lokassa kusalo māradheyyassa kusalo amāradheyyassa kusalo
 maccudheyyassa kusalo amaccudheyyassa. Tassa mayhaṁ bhikkhave ye
 sotabbaṁ saddahātabbaṁ maññissanti tesaṁ taṁ bhavissati dīgharattaṁ
 hitāya sukhāyāti.
      Idamavoca bhagavā idaṁ vatvāna sugato athāparaṁ etadavoca
 satthā
          ayaṁ loko paraloko jānatā suppakāsito
          yañca mārena sampattaṁ appattaṁ yañca maccunā
          sabbaṁ lokaṁ abhiññāya sambuddhena pajānatā
          vivaṭaṁ amatadvāraṁ khemaṁ nibbānapattiyā
          channaṁ pāpimato sotaṁ viddhastaṁ vinaḷīkataṁ
          pāmujjabahulā 1- hotha khemaṁ patthetha bhikkhavoti.
                 Cūḷagopālasuttaṁ niṭṭhitaṁ catutthaṁ.
                      ------------

  *  *  *  *  *  *
  Footnote:1 Po. Ma. pāmojja...
-------------------------------------------------
[page 422]
                        Cūḷasaccakasuttaṁ
      [392] Evamme sutaṁ ekaṁ samayaṁ bhagavā vesāliyaṁ viharati
 mahāvane kūṭāgārasālāyaṁ. Tena kho pana samayena saccako
 niganthaputto vesāliyaṁ paṭivasati bhassappavādiko paṇḍitavādo
 sādhusammato bahujanassa. So vesāliyaṁ parisati evaṁ vācaṁ bhāsati
 nāhaṁ taṁ passāmi samaṇaṁ vā brāhmaṇaṁ vā saṅghiṁ gaṇiṁ gaṇācariyaṁ
 apica arahantaṁ sammāsambuddhaṁ paṭijānamānaṁ yo mayā vādena
 vādaṁ samāraddho na saṅkampeyya na sampakampeyya na sampavedheyya
 yassa na kacchehi sedā muñceyyuṁ thūṇañcepāhaṁ acetanaṁ vādena
 vādaṁ samārabheyyaṁ sāpi mayā vādena vādaṁ samāraddhā saṅkampeyya
 sampakampeyya sampavedheyya ko pana vādo manussabhūtassāti.
      [393] Atha kho āyasmā assaji pubbaṇhasamayaṁ nivāsetvā
 pattacīvaramādāya vesāliyaṁ 1- piṇḍāya < PTS. M I , 228 >pāvisi. Addasā kho saccako
 niganthaputto vesāliyaṁ jaṅghāvihāraṁ anucaṅkamamāno anuvicaramāno
 āyasmantaṁ assajiṁ dūratova gacchantaṁ disvāna yenāyasmā assaji
 tenupasaṅkami upasaṅkamitvā āyasmatā assajinā saddhiṁ sammodi
 sammodanīyaṁ kathaṁ sārāṇīyaṁ vītisāretvā ekamantaṁ aṭṭhāsi.
 Ekamantaṁ ṭhito kho saccako niganthaputto āyasmantaṁ assajiṁ
 etadavoca kathaṁ pana bho assaji samaṇo gotamo sāvake vineti

  *  *  *  *  *  *
  Footnote:1 Ma. vesāliṁ.
-------------------------------------------------
[page 423]
 Kathaṁbhāgā ca pana samaṇassa gotamassa sāvakesu anusāsanī bahulā
 pavattatīti. Evaṁ kho aggivessana bhagavā sāvake vineti evaṁbhāgā
 ca pana bhagavato sāvakesu anusāsanī bahulā pavattati rūpaṁ bhikkhave
 aniccaṁ vedanā aniccā saññā aniccā saṅkhārā aniccā viññāṇaṁ
 aniccaṁ rūpaṁ bhikkhave anattā vedanā anattā saññā anattā
 saṅkhārā anattā viññāṇaṁ anattā sabbe saṅkhārā anattā 1-
 sabbe dhammā anattāti evaṁ kho aggivessana bhagavā sāvake
 vineti evaṁbhāgā ca pana bhagavato sāvakesu anusāsanī bahulā
 pavattatīti. Dussutaṁ vata bho assaji assumha ye mayaṁ evaṁvādiṁ
 samaṇaṁ gotamaṁ assumha appevanāma mayaṁ kadāci karahaci tena
 bhotā gotamena saddhiṁ samāgamaṁ 2- gaccheyyāma appevanāma siyā
 kocideva kathāsallāpo appevanāma tasmā pāpakā diṭṭhigatā
 viveceyyāmāti.
      [394] Tena kho pana samayena pañcamattāni licchavisatāni
 santhāgāre 3- sannipatitāni honti kenacideva karaṇīyena. Atha kho
 saccako niganthaputto yena te licchavī tenupasaṅkami upasaṅkamitvā
 te licchavī etadavoca abhikkamantu bhonto licchavī abhikkamantu
 bhonto licchavī ajja me samaṇena gotamena saddhiṁ kathāsallāpo
 bhavissati sace me samaṇo gotamo tathā patiṭṭhahissati yathā ca
 me ñātaññatarena sāvakena assajinā nāma bhikkhunā patiṭṭhitaṁ

  *  *  *  *  *  *
  Footnote:1 Po. Ma. sabbattha aniccāti dissati. 2 Ma. samāgaccheyyāma. 3 Ma. sandhāgāre.
-------------------------------------------------
[page 424]
 Seyyathāpi nāma balavā puriso dīghalomikaṁ eḷakaṁ lomesu gahetvā
 ākaḍḍheyya parikaḍḍheyya evamevāhaṁ samaṇaṁ gotamaṁ vādena
 vādaṁ ākaḍḍhissāmi parikaḍḍhissāmi samparikaḍḍhissāmi seyyathāpi
 nāma balavā soṇḍikākammakāro mahantaṁ soṇḍikākilañjaṁ gambhīre
 udakarahade pakkhipitvā kaṇṇe gahetvā ākaḍḍheyya parikaḍḍheyya
 samparikaḍḍheyya evamevāhaṁ samaṇaṁ gotamaṁ vādena vādaṁ ākaḍḍhissāmi
 parikaḍḍhissāmi < PTS. M I , 229 >samparikaḍḍhissāmi seyyathāpi nāma balavā puriso
 soṇḍikādhutto thālaṁ kaṇṇe gahetvā odhuneyya niddhuneyya
 nippoṭheyya 1- evamevāhaṁ samaṇaṁ gotamaṁ vādena vādaṁ odhunissāmi
 niddhunissāmi nippoṭhissāmi 2- seyyathāpi nāma kuñjaro saṭṭhihāyano
 gambhīraṁ pokkharaṇiṁ ogāhetvā sāṇadhovikaṁ nāma kīḷitajātaṁ kīḷati
 evamevāhaṁ samaṇaṁ gotamaṁ sāṇadhovikaṁ maññe kīḷitajātaṁ kīḷissāmi
 abhikkamantu bhonto licchavī abhikkamantu bhonto licchavī ajja
 me samaṇena gotamena saddhiṁ kathāsallāpo bhavissatīti. Tatthekacce
 licchavī evamāhaṁsu kiṁ samaṇo gotamo saccakassa niganthaputtassa
 vādaṁ āropessati atha kho saccako niganthaputto samaṇassa gotamassa
 vādaṁ āropessatīti. Ekacce licchavī evamāhaṁsu kiṁ so bhavamāno
 saccako niganthaputto yo bhagavato vādaṁ āropessati atha kho
 bhagavā saccakassa niganthaputtassa vādaṁ āropessatīti. Atha kho

  *  *  *  *  *  *
  Footnote:1 Po. Ma. nipphoṭeyya. Yu. nicchādeyya. 2 Po. nipphoṭissāmi.
 Ma. nipphoṭessāmi. Yu. nicchādessāmīti dissati.
-------------------------------------------------
[page 425]
 Saccako niganthaputto pañcamattehi licchavisatehi parivuto yena
 mahāvanaṁ kūṭāgārasālā tenupasaṅkami.
      [395] Tena kho pana samayena sambahulā bhikkhū abbhokāse
 caṅkamanti. Atha kho saccako niganthaputto yena te bhikkhū
 tenupasaṅkami upasaṅkamitvā te bhikkhū etadavoca kahannukho bho
 etarahi so bhavaṁ gotamo viharati dassanakāmā hi mayaṁ taṁ bhavantaṁ
 gotamanti. Esa aggivessana bhagavā mahāvanaṁ ajjhogāhetvā
 aññatarasmiṁ rukkhamūle divāvihāraṁ nisinnoti. Atha kho saccako
 niganthaputto mahatiyā licchaviparisāya saddhiṁ mahāvanaṁ ajjhogāhetvā
 yena bhagavā tenupasaṅkami upasaṅkamitvā bhagavatā saddhiṁ sammodi
 sammodanīyaṁ kathaṁ sārāṇīyaṁ vītisāretvā ekamantaṁ nisīdi. Tepi
 kho licchavī appekacce bhagavantaṁ abhivādetvā ekamantaṁ nisīdiṁsu.
 Appekacce bhagavatā saddhiṁ sammodiṁsu sammodanīyaṁ kathaṁ sārāṇīyaṁ
 vītisāretvā ekamantaṁ nisīdiṁsu. Appekacce yena bhagavā
 tenañjalimpaṇāmetvā ekamantaṁ nisīdiṁsu. Appekacce bhagavato
 santike nāmagottaṁ sāvetvā ekamantaṁ nisīdiṁsu. Appekacce
 tuṇhībhūtā ekamantaṁ nisīdiṁsu.
      [396] Ekamantaṁ nisinno kho saccako niganthaputto bhagavantaṁ
 etadavoca puccheyyāhaṁ bhavantaṁ gotamaṁ kiñcideva desaṁ sace me
 bhavaṁ gotamo < PTS. M I , 230 >okāsaṁ karoti pañhassa veyyākaraṇāyāti. Puccha
-------------------------------------------------
[page 426]
 Aggivessana yadākaṅkhasīti. Kathaṁ pana bhavaṁ gotamo sāvake vineti
 kathaṁbhāgā ca pana bhoto gotamassa sāvakesu anusāsanī bahulā
 pavattatīti. Evaṁ kho ahaṁ aggivessana sāvake vinemi evaṁbhāgā
 ca pana me sāvakesu anusāsanī bahulā pavattati rūpaṁ bhikkhave
 aniccaṁ vedanā aniccā saññā aniccā saṅkhārā aniccā viññāṇaṁ
 aniccaṁ rūpaṁ bhikkhave anattā vedanā anattā saññā anattā
 saṅkhārā anattā viññāṇaṁ anattā sabbe saṅkhārā anattā
 sabbe dhammā anattāti evaṁ kho ahaṁ aggivessana sāvake vinemi
 evaṁbhāgā ca pana me sāvakesu anusāsanī bahulā pavattatīti.
 Upamā maṁ bho gotama paṭibhātīti. Paṭibhātu taṁ aggivessanāti
 bhagavā avoca. Seyyathāpi bho gotama yekecime vījagāmabhūtagāmā
 vuḍḍhiṁ virūḷhiṁ vepullaṁ āpajjanti sabbe te paṭhaviṁ nissāya
 paṭhaviyaṁ patiṭṭhāya evamete vījagāmabhūtagāmā vuḍḍhiṁ virūḷhiṁ vepullaṁ
 āpajjanti seyyathāpi vā pana bho gotama yekecime balakaraṇīyā
 kammantā karīyanti sabbe te paṭhaviṁ nissāya paṭhaviyaṁ patiṭṭhāya
 evamete balakaraṇīyā kammantā karīyanti evameva kho bho gotama
 rūpattāyaṁ purisapuggalo rūpe patiṭṭhāya puññaṁ vā apuññaṁ vā
 pasavati vedanattāyaṁ purisapuggalo vedanāya patiṭṭhāya puññaṁ vā
 apuññaṁ vā pasavati saññattāyaṁ purisapuggalo saññāya patiṭṭhāya
 puññaṁ vā apuññaṁ vā pasavati saṅkhārattāyaṁ purisapuggalo
-------------------------------------------------
[page 427]
 Saṅkhāresu patiṭṭhāya puññaṁ vā apuññaṁ vā pasavati viññāṇattāyaṁ
 purisapuggalo viññāṇe patiṭṭhāya puññaṁ vā apuññaṁ vā
 pasavatīti. Nanu taṁ 1- aggivessana evaṁ vadesi rūpaṁ me attā
 vedanā me attā saññā me attā saṅkhārā me attā
 viññāṇaṁ me attāti. Ahaṁ hi bho gotama evaṁ vadāmi rūpaṁ
 me attā vedanā me attā saññā me attā saṅkhārā me
 attā viññāṇaṁ me attāti ayañca mahatī janatāti. Kiṁ hi
 te aggivessana mahatī janatā karissati iṅgha tvaṁ aggivessana
 sakaṁyeva vādaṁ nibbedhehīti. Ahaṁ hi bho gotama evaṁ vadāmi
 rūpaṁ me attā vedanā me attā saññā me attā saṅkhārā
 me attā viññāṇaṁ me attāti.
      [397] Tenahi aggivessana taññevettha paṭipucchissāmi yathā
 te khameyya tathā naṁ 2- byākareyyāsi taṁ kiṁ maññasi aggivessana
 vatteyya rañño khattiyassa muddhāvasittassa sakasmiṁ vijite vaso
 ghātetāyaṁ vā ghātetuṁ jāpetāyaṁ vā jāpetuṁ pabbājetāyaṁ vā
 pabbājetuṁ seyyathāpi rañño pasenadissa kosalassa seyyathāpi
 vā pana rañño māgadhassa ajātasattussa vedehiputtassāti.
 Vatteyya bho gotama rañño khattiyassa muddhāvasittassa sakasmiṁ
 vijite vaso ghātetāyaṁ vā ghātetuṁ jāpetāyaṁ vā jāpetuṁ
 pabbājetāyaṁ vā pabbājetuṁ seyyathāpi rañño pasenadissa

  *  *  *  *  *  *
  Footnote:1 Ma. tvaṁ. 2 Ma. taṁ.
-------------------------------------------------
[page 428]
 Kosalassa seyyathāpi vā pana rañño māgadhassa ajātasattussa
 vedehiputtassa imesampi hi bho gotama saṅghānaṁ gaṇānaṁ seyyathīdaṁ
 vajjīnaṁ mallānaṁ vattati sakasmiṁ vijite vaso ghātetāyaṁ vā ghātetuṁ
 jāpetāyaṁ vā jāpetuṁ pabbājetāyaṁ vā pabbājetuṁ kiṁ pana
 rañño khattiyassa muddhāvasittassa seyyathāpi rañño pasenadissa
 kosalassa seyyathāpi vā pana rañño māgadhassa ajātasattussa
 vedehiputtassa vatteyya bho gotama vattituñcamarahatīti. Taṁ kiṁ
 maññasi aggivessana yaṁ tvaṁ evaṁ vadesi rūpaṁ me attāti
 vattati te tasmiṁ rūpe vaso evaṁ me rūpaṁ hotu evaṁ me
 rūpaṁ mā ahosīti. Evaṁ vutte saccako niganthaputto tuṇhī
 ahosi. Dutiyampi kho bhagavā saccakaṁ niganthaputtaṁ etadavoca
 taṁ kiṁ maññasi aggivessana yaṁ tvaṁ evaṁ vadesi rūpaṁ me attāti
 vattati te tasmiṁ rūpe vaso evaṁ me rūpaṁ hotu evaṁ me rūpaṁ
 mā ahosīti. Evaṁ vutte dutiyampi kho saccako niganthaputto
 tuṇhī ahosi. Atha kho bhagavā saccakaṁ niganthaputtaṁ etadavoca
 byākarohidāni aggivessana nadāni te tuṇhībhāvassa kālo yo 1-
 kho aggivessana tathāgatena yāvatatiyaṁ sahadhammikaṁ pañhaṁ puṭṭho na
 byākaroti etthevassa sattadhā muddhā phalissatīti 2-. Tena kho pana
 samayena vajirapāṇī yakkho ayasaṁ vajiraṁ ādāya ādittaṁ sampajjalitaṁ
 saṁjotibhūtaṁ saccakassa niganthaputtassa uparivehāya 3- saṇṭhito hoti

  *  *  *  *  *  *
  Footnote:1 Ma. yo koci. 2 Po. Ma. phalati. 3 Ma. uparivehāsaṁ ṭhito hoti.
-------------------------------------------------
[page 429]
 Sacāyaṁ saccako niganthaputto bhagavatā yāvatatiyaṁ sahadhammikaṁ pañhaṁ
 puṭṭho na byākaroti 1- etthevassa sattadhā muddhaṁ phālessāmīti.
 Taṁ kho pana vajirapāṇiṁ yakkhaṁ bhagavā ceva passati saccako ca
 niganthaputto. Atha < PTS. M I , 232 >kho saccako niganthaputto bhīto saṁviggo
 lomahaṭṭhajāto bhagavantaṁyeva tāṇaṁ gavesī bhagavantaṁyeva leṇaṁ gavesī
 bhagavantaṁyeva saraṇaṁ gavesī bhagavantaṁ etadavoca pucchatu maṁ bhavaṁ
 gotamo byākarissāmīti.
      [398] Taṁ kiṁ maññasi aggivessana yaṁ tvaṁ evaṁ vadesi rūpaṁ
 me attāti vattati te tasmiṁ rūpe vaso evaṁ me rūpaṁ hotu
 evaṁ me rūpaṁ mā ahosīti. No hidaṁ bho gotama. Manasikarohi
 aggivessana manasikaritvā kho aggivessana byākarohi na kho
 te sandhīyati purimena vā pacchimaṁ pacchimena vā purimaṁ taṁ kiṁ
 maññasi aggivessana yaṁ tvaṁ evaṁ vadesi vedanā me attāti
 vattati te tāya 2- vedanāya vaso evaṁ me vedanā hotu evaṁ
 me vedanā mā ahosīti. No hidaṁ bho gotama. Manasikarohi
 aggivessana manasikaritvā kho aggivessana byākarohi na kho
 te sandhīyati purimena vā pacchimaṁ pacchimena vā purimaṁ taṁ kiṁ
 maññasi aggivessana yaṁ tvaṁ evaṁ vadesi saññā me attāti
 vattati te tāya 3- saññāya vaso evaṁ me saññā hotu evaṁ
 me saññā mā ahosīti. No hidaṁ bho gotama. Manasikarohi

  *  *  *  *  *  *
  Footnote:1 Ma. byākarissati. 2 Ma. tissaṁ vedanāyaṁ. 3 Ma. tissaṁ saññāyaṁ.
-------------------------------------------------
[page 430]
 Aggivessana manasikaritvā kho aggivessana byākarohi na kho
 te sandhīyati purimena vā pacchimaṁ pacchimena vā purimaṁ taṁ kiṁ
 maññasi aggivessana yaṁ tvaṁ evaṁ vadesi saṅkhārā me attāti
 vattati te tesu saṅkhāresu vaso evaṁ me saṅkhārā hontu
 evaṁ me saṅkhārā mā ahesunti. No hidaṁ bho gotama.
 Manasikarohi aggivessana manasikaritvā kho aggivessana byākarohi
 na kho te sandhīyati purimena vā pacchimaṁ pacchimena vā purimaṁ
 taṁ kiṁ maññasi aggivessana yaṁ tvaṁ evaṁ vadesi viññāṇaṁ me
 attāti vattati te tasmiṁ viññāṇe vaso evaṁ me viññāṇaṁ
 hotu evaṁ me viññāṇaṁ mā ahosīti. No hidaṁ bho gotama.
 Manasikarohi aggivessana manasikaritvā kho aggivessana byākarohi
 na kho te sandhīyati purimena vā pacchimaṁ pacchimena vā purimaṁ
 taṁ kiṁ maññasi aggivessana rūpaṁ niccaṁ vā aniccaṁ vāti. Aniccaṁ
 bho gotama. Yaṁ panāniccaṁ dukkhaṁ vā taṁ sukhaṁ vāti. Dukkhaṁ
 bho gotama. Yaṁ panāniccaṁ < PTS. M I , 233 >dukkhaṁ vipariṇāmadhammaṁ kallaṁ nu taṁ
 samanupassituṁ etaṁ mama esohamasmi eso me attāti. No
 hetaṁ 1- bho gotama. Taṁ kiṁ maññasi aggivessana vedanā ...
 Saññā ... Saṅkhārā ... Viññāṇaṁ niccaṁ vā aniccaṁ vāti. Aniccaṁ
 bho gotama. Yaṁ panāniccaṁ dukkhaṁ vā taṁ sukhaṁ vāti. Dukkhaṁ
 bho gotama. Yaṁ panāniccaṁ dukkhaṁ vipariṇāmadhammaṁ kallaṁ nu taṁ

  *  *  *  *  *  *
  Footnote:1 Po. Ma. hidaṁ.
-------------------------------------------------
[page 431]
 Samanupassituṁ etaṁ mama esohamasmi eso me attāti. No
 hetaṁ bho gotama. Taṁ kiṁ maññasi aggivessana yo nu kho dukkhaṁ
 allīno dukkhaṁ upagato dukkhaṁ ajjhosito dukkhaṁ etaṁ mama esohamasmi
 eso me attāti samanupassati api nu kho so sāmaṁ vā
 dukkhaṁ parijāneyya dukkhaṁ vā parikkhepetvā vihareyyāti. Kiñhi siyā
 bho gotama no hidaṁ bho gotamāti. Taṁ kiṁ maññasi aggivessana
 nanu tvaṁ evaṁ sante dukkhaṁ allīno dukkhaṁ upagato dukkhaṁ ajjhosito
 dukkhaṁ etaṁ mama esohamasmi eso me attāti samanupassasīti.
 Kiñhi no siyā bho gotama evametaṁ bho gotamāti.
      [399] Seyyathāpi aggivessana puriso sāratthiko sāragavesī
 sārapariyesanaṁ caramāno tiṇhaṁ kudhāriṁ 1- ādāya vanaṁ paviseyya so
 tattha passeyya mahantaṁ kadalikkhandhaṁ ujuṁ navaṁ akukkuṭajātaṁ 2- tamenaṁ
 mūle chindeyya mūle chetvā agge chindeyya agge chetvā
 pattavaṭṭiṁ vinibbhujeyya so tattha pattavaṭṭiṁ vinibbhujanto phegguṁpi
 nādhigaccheyya kuto sāraṁ evameva kho tvaṁ aggivessana mayā
 sakasmiṁ vāde samanuyuñjiyamāno samanubhāsiyamāno samanuggāhiyamāno
 ritto tuccho aparaddho bhāsitā kho pana te esā aggivessana
 vesāliyaṁ parisati vācā nāhantaṁ passāmi samaṇaṁ vā brāhmaṇaṁ vā
 saṅghiṁ gaṇiṁ gaṇācariyaṁ apica arahantaṁ sammāsambuddhaṁ paṭijānamānaṁ
 yo mayā vādena vādaṁ samāraddho na saṅkampeyya na sampakampeyya

  *  *  *  *  *  *
  Footnote:1 Ma. kuṭhāriṁ. 2 Ma. akukkukajātaṁ.
-------------------------------------------------
[page 432]
 Na sampavedheyya yassa na kacchehi sedā muñceyyuṁ thūṇañcepāhaṁ
 acetanaṁ vādena vādaṁ samārabheyyaṁ sāpi mayā vādena vādaṁ
 samāraddhā saṅkampeyya sampakampeyya sampavedheyya ko pana vādo
 manussabhūtassāti tuyhaṁ kho pana aggivessana appekaccāni sedaphusitāni
 nalāṭamuttāni uttarāsaṅgaṁ vinibbhinditvā bhūmiyaṁ patiṭṭhitāni
 mayhaṁ kho pana aggivessana natthi etarahi < PTS. M I , 234 >kāyasmiṁ sedoti. Iti
 bhagavā tasmiṁ parisati suvaṇṇavaṇṇaṁ kāyaṁ vivari. Evaṁ vutte
 saccako niganthaputto tuṇhībhūto maṅkubhūto pattakkhandho adhomukho
 pajjhāyanto appaṭibhāṇo nisīdi.
      [400] Atha kho dummukho licchaviputto saccakaṁ niganthaputtaṁ
 tuṇhībhūtaṁ maṅkubhūtaṁ pattakkhandhaṁ adhomukhaṁ pajjhāyantaṁ appaṭibhāṇaṁ
 viditvā bhagavantaṁ etadavoca upamā maṁ bhagavā paṭibhātīti.
 Paṭibhātu taṁ dummukhāti bhagavā avoca. Seyyathāpi bhante gāmassa
 vā nigamassa vā avidūre pokkharaṇī tatrassa kakkaṭako atha kho
 bhante sambahulā kumārakā vā kumārikā vā tamhā gāmā
 vā nigamā vā nikkhamitvā yena sā pokkharaṇī tenupasaṅkameyyuṁ
 upasaṅkamitvā taṁ pokkharaṇiṁ ogāhetvā taṁ kakkaṭakaṁ udakā
 uddharitvā thale patiṭṭhāpeyyuṁ yaññadeva hi so bhante kakkaṭako
 aḷaṁ abhininnāmeyya taṁtadeva te kumārakā vā kumārikā vā
 kaṭṭhena vā kaṭhalena vā sañchindeyyuṁ sambhañjeyyuṁ sampalibhañjeyyuṁ
-------------------------------------------------
[page 433]
 Evañhi so bhante kakkaṭako sabbehi aḷehi sañchinnehi sambhaggehi
 sampalibhaggehi abhabbo taṁ pokkharaṇiṁ puna otarituṁ seyyathāpi pubbe
 evameva kho bhante yāni saccakassa niganthaputtassa visūkāyitāni
 visevitāni vipphanditāni kānici 1- kānici tāni bhagavatā sañchinnāni
 sambhaggāni sampalibhaggāni abhabbo cadāni bhante saccako
 niganthaputto puna bhagavantaṁ upasaṅkamituṁ yadidaṁ vādādhippāyoti.
 Evaṁ vutte saccako niganthaputto dummukhaṁ licchaviputtaṁ etadavoca
 āgamehi tvaṁ dummukha āgamehi tvaṁ dummukha mukharosi tvaṁ dummukha
 na mayaṁ tayā saddhiṁ mantema idha mayaṁ bhotā gotamena saddhiṁ
 mantema tiṭṭhatesā bho gotama amhākañceva aññesañca
 puthusamaṇabrāhmaṇānaṁ vācāvilāpaṁ vilapitaṁ maññeti.
      [401] Kittāvatā ca nu kho bhoto gotamassa sāvako sāsanakaro
 hoti ovādapatikaro tiṇṇavicikiccho vigatakathaṁkatho vesārajjappatto
 aparappaccayo satthu sāsane viharatīti. Idha aggivessana mama
 sāvako yaṅkiñci rūpaṁ atītānāgatapaccuppannaṁ ajjhattaṁ vā bahiddhā
 vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike
 vā sabbaṁ rūpaṁ netaṁ mama nesohamasmi na meso attāti evametaṁ
 yathābhūtaṁ sammappaññāya passati. Yākāci vedanā .pe. Yākāci
 saññā ... Yekeci saṅkhārā ... Yaṅkiñci viññāṇaṁ atītānāgatapaccuppannaṁ
 ajjhattaṁ vā bahiddhā vā oḷārikaṁ vā sukhumaṁ vā hīnaṁ

  *  *  *  *  *  *
  Footnote:1 Ma. tānipi sabbāni bhagavatā.
-------------------------------------------------
[page 434]
 Vā paṇītaṁ vā yaṁ dūre santike vā sabbaṁ viññāṇaṁ netaṁ mama
 nesohamasmi na meso attāti evametaṁ yathābhūtaṁ sammappaññāya
 passati. Ettāvatā kho aggivessana mama sāvako sāsanakaro
 hoti ovādapatikaro tiṇṇavicikiccho vigatakathaṁkatho vesārajjappatto
 aparappaccayo satthu sāsane viharatīti.
      [402] Kittāvatā pana bho gotama bhikkhu arahaṁ hoti khīṇāsavo
 vusitavā katakaraṇīyo ohitabhāro anuppattasadattho parikkhīṇabhavasaññojano
 sammadaññā vimuttoti. Idha aggivessana bhikkhu yaṅkiñci
 rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ
 vā sukhumaṁ vā hīnaṁ vā paṇītaṁ vā yaṁ dūre santike vā sabbaṁ
 rūpaṁ netaṁ mama nesohamasmi na meso attāti evametaṁ yathābhūtaṁ
 sammappaññāya disvā anupādāvimutto hoti. Yākāci vedanā ...
 Yākāci saññā ... Yekeci saṅkhārā ... Yaṅkiñci viññāṇaṁ
 atītānāgatapaccuppannaṁ ajjhattaṁ vā bahiddhā vā oḷārikaṁ vā
 sukhumaṁ vā hīnaṁ vā paṇītaṁ vā yaṁ dūre santike vā sabbaṁ viññāṇaṁ
 netaṁ mama nesohamasmi na meso attāti evametaṁ yathābhūtaṁ
 sammappaññāya disvā anupādāvimutto hoti. Ettāvatā kho
 aggivessana bhikkhu arahaṁ hoti khīṇāsavo vusitavā katakaraṇīyo
 ohitabhāro anuppattasadattho parikkhīṇabhavasaññojano sammadaññā
 vimutto. Evaṁ vimutto 1- kho aggivessana bhikkhu tīhānuttariyehi

  *  *  *  *  *  *
  Footnote:1 Ma. vimuttacitato.
-------------------------------------------------
[page 435]
 Samannāgato hoti dassanānuttariyena paṭipadānuttariyena vimuttānuttariyena.
 Evaṁ vimuttacitto [1]- aggivessana bhikkhu tathāgatañceva
 sakkaroti garukaroti māneti pūjeti buddho so bhagavā bodhāya dhammaṁ
 deseti danto so bhagavā damathāya dhammaṁ deseti santo so
 bhagavā samathāya dhammaṁ deseti tiṇṇo so bhagavā taraṇāya dhammaṁ
 deseti parinibbuto so bhagavā parinibbānāya dhammaṁ desetīti.
      [403] Evaṁ vutte saccako niganthaputto bhagavantaṁ etadavoca
 mayameva bho gotama dhaṁsī mayaṁ pagabbhā ye mayaṁ bhavantaṁ gotamaṁ
 vādena vādaṁ āsādetabbaṁ amaññimha siyā hi bho gotama hatthiṁ
 pabhinnaṁ āsajja purisassa sotthibhāvo na tveva bhavantaṁ gotamaṁ
 āsajja purisassa sotthibhāvo siyā hi bho gotama pajjalitaṁ
 aggikkhandhaṁ āsajja purisassa sotthibhāvo na tveva bhavantaṁ
 gotamaṁ āsajja siyā purisassa sotthibhāvo siyā hi bho gotama
 āsīvisaṁ ghoravisaṁ āsajja purisassa sotthibhāvo na tveva bhavantaṁ
 gotamaṁ āsajja siyā purisassa sotthibhāvo mayameva bho gotama dhaṁsī
 mayaṁ pagabbhā ye mayaṁ bhavantaṁ gotamaṁ vādena vādaṁ āsādetabbaṁ
 amaññimha adhivāsetu me bhavaṁ gotamo svātanāya bhattaṁ saddhiṁ
 bhikkhusaṅghenāti. Adhivāsesi bhagavā tuṇhībhāvena. Atha kho saccako
 niganthaputto bhagavato adhivāsanaṁ viditvā te licchavī āmantesi
 suṇantu me bhonto licchavī samaṇo gotamo nimantito svātanāya

  *  *  *  *  *  *
  Footnote:1 Po. Ma. khosaddo dissati.
-------------------------------------------------
[page 436]
 Saddhiṁ bhikkhusaṅghena yena 1- me abhihareyyātha yamassa paṭirūpaṁ
 maññeyyāthāti. Atha kho te licchavī tassā rattiyā accayena
 saccakassa niganthaputtassa pañcamattāni thālipākasatāni bhattābhihāraṁ
 abhihariṁsu. Atha kho saccako niganthaputto sake ārāme paṇītaṁ
 khādanīyaṁ bhojanīyaṁ paṭiyādāpetvā bhagavato kālaṁ ārocāpesi
 kālo bho gotama niṭṭhitaṁ bhattanti.
      [404] Atha kho bhagavā pubbaṇhasamayaṁ nivāsetvā pattacīvaramādāya
 yena saccakassa niganthaputtassa ārāmo tenupasaṅkami upasaṅkamitvā
 paññatte āsane nisīdi saddhiṁ bhikkhusaṅghena. Atha kho
 saccako niganthaputto buddhappamukhaṁ bhikkhusaṅghaṁ paṇītena khādanīyena
 bhojanīyena sahatthā santappesi sampavāresi. Atha kho saccako
 niganthaputto bhagavantaṁ bhuttāviṁ onītapattapāṇiṁ aññataraṁ nīcāsanaṁ
 gahetvā ekamantaṁ nisīdi. Ekamantaṁ nisinno kho saccako
 niganthaputto bhagavantaṁ etadavoca yamidaṁ bho gotama dāne puññañca
 puññamahī ca taṁ dāyakānaṁ sukhāyeva hotūti. < PTS. M I , 237 >Yaṁ kho aggivessana
 tādisaṁ dakkhiṇeyyaṁ āgamma avītarāgaṁ avītadosaṁ avītamohaṁ taṁ
 dāyakānaṁ bhavissati yaṁ kho aggivessana mādisaṁ dakkhiṇeyyaṁ āgamma
 vītarāgaṁ vītadosaṁ vītamohaṁ taṁ tuyhaṁ bhavissatīti.
                  Cūḷasaccakasuttaṁ niṭṭhitaṁ pañcamaṁ.
                        --------

  *  *  *  *  *  *
  Footnote:1 Ma. tena.
-------------------------------------------------
[page 437]
                       Mahāsaccakasuttaṁ
      [405] Evamme sutaṁ ekaṁ samayaṁ bhagavā vesāliyaṁ viharati
 mahāvane kūṭāgārasālāyaṁ. Tena kho pana samayena bhagavā pubbaṇhasamayaṁ
 sunivattho hoti pattacīvaramādāya vesāliyaṁ piṇḍāya pavisitukāmo.
 Atha kho saccako niganthaputto jaṅghāvihāraṁ anucaṅkamamāno
 anuvicaramāno yena mahāvanaṁ kūṭāgārasālā tenupasaṅkami. Addasā
 kho āyasmā ānando saccakaṁ niganthaputtaṁ dūratova āgacchantaṁ
 disvāna bhagavantaṁ etadavoca ayaṁ bhante saccako niganthaputto
 āgacchati bhassappavādiko paṇḍitavādo sādhusammato bahujanassa
 eso kho bhante avaṇṇakāmo buddhassa avaṇṇakāmo dhammassa
 avaṇṇakāmo saṅghassa sādhu bhante bhagavā muhuttaṁ nisīdatu anukampaṁ
 upādāyāti. Nisīdi bhagavā paññatte āsane. Atha kho saccako
 niganthaputto yena bhagavā tenupasaṅkami upasaṅkamitvā bhagavatā saddhiṁ
 sammodi sammodanīyaṁ kathaṁ sārāṇīyaṁ vītisāretvā ekamantaṁ nisīdi.
      [406] Ekamantaṁ nisinno kho saccako niganthaputto bhagavantaṁ
 etadavoca santi bho gotama eke samaṇabrāhmaṇā kāyabhāvanānuyogamanuyuttā
 viharanti no cittabhāvanaṁ. Phusanti hi bho gotama
 sārīrikaṁ dukkhavedanaṁ. Bhūtapubbaṁ bho gotama sārīrikāya dukkhāya
 vedanāya phuṭṭhassa sato ūrukkhambhopi nāma bhavissati hadayampi
-------------------------------------------------
[page 438]
 Nāma phalissati uṇhampi lohitaṁ mukhato uggamissati ummādampi
 pāpuṇissanti 1- cittakkhepaṁ. Tassa kho etaṁ bho < PTS. M I , 238 >gotama kāyanvayaṁ cittaṁ
 hoti kāyassa vasena vattati taṁ kissa hetu abhāvitattā cittassa.
 Santi pana bho gotama eke samaṇabrāhmaṇā cittabhāvanānuyogamanuyuttā
 viharanti no kāyabhāvanaṁ. Phusanti hi bho gotama cittacetasikaṁ
 dukkhaṁ vedanaṁ. Bhūtapubbaṁ bho gotama cetasikāya dukkhāya vedanāya
 phuṭṭhassa sato ūrukkhambhopi nāma bhavissati hadayampi nāma phalissati
 uṇhampi lohitaṁ mukhato uggamissati ummādampi pāpuṇissanti 1-
 cittakkhepaṁ. Tassa kho eso bho gotama cittanvayo kāyo hoti
 cittassa vasena vattati taṁ kissa hetu abhāvittā kāyassa.
 Tassa mayhaṁ bho gotama evaṁ hoti addhā bhoto gotamassa sāvakā
 cittabhāvanānuyogamanuyuttā viharanti no kāyabhāvananti.
      [407] Kinti pana te aggivessana kāyabhāvanā sutāti.
 Seyyathīdaṁ nando vaccho kiso saṅkicco makkhali gosālo
 ete hi bho gotama acelakā muttācārā hatthāvalekhanā na
 ehibhadantikā na tiṭṭhabhadantikā 2- na abhihaṭaṁ na uddissa kataṁ na
 nimantanaṁ sādiyanti te na kumbhimukhā paṭiggaṇhanti na kalopimukhā
 paṭiggaṇhanti na eḷakamantaraṁ na daṇḍamantaraṁ na mūsalamantaraṁ na
 dvinnaṁ bhuñjamānānaṁ na gabbhiniyā na pāyamānāya na purisantaragatāya
 na saṅkittīsu na yattha sā upaṭṭhito hoti na yattha makkhikā

  *  *  *  *  *  *
  Footnote:1 Po. Ma. pāpuṇissati. 2 Ma. na tiṭṭhabhaddantikā.
-------------------------------------------------
[page 439]
 Saṇḍasaṇḍacārinī na macchaṁ na maṁsaṁ na suraṁ na merayaṁ na thusodakaṁ
 pīvanti te ekāgārikā vā honti ekālopikā dvāgārikā
 vā honti dvālopikā .pe. Sattāgārikā vā honti sattālopikā
 ekissāpi dattiyā yāpenti dvīhipi dattīhi yāpenti .pe.
 Sattahipi dattīhi yāpenti ekāhikampi āhāraṁ āhārenti
 dvīhikampi āhāraṁ āhārenti .pe. Sattāhikampi āhāraṁ
 āhārenti iti evarūpaṁ aḍḍhamāsikampi pariyāyabhattabhojanānuyogamanuyuttā
 viharantīti. Kiṁ pana te aggivessana tāvatakeneva
 yāpentīti. No hidaṁ bho gotama appekadā bho gotama uḷārāni
 uḷārāni khādanīyāni khādanti uḷārāni uḷārāni bhojanāni bhuñjanti
 uḷārāni uḷārāni sāyanīyāni sāyanti uḷārāni uḷārāni pānāni
 pīvanti te imaṁ kāyaṁ balaṁ gāhenti nāma brūhenti nāma medenti
 nāmāti. Yaṁ kho te aggivessana purimaṁ pahāya pacchā upacinanti
 evaṁ imassa kāyassa ācayāpacayo hoti.
      [408] Kinti < PTS. M I , 239 >pana te aggivessana cittabhāvanā sutāti.
 Cittabhāvanāya [1]- saccako niganthaputto bhagavatā puṭṭho samāno na
 sampāyāsi. Atha kho bhagavā saccakaṁ niganthaputtaṁ etadavoca
 yāpi kho te esā aggivessana purimā kāyabhāvanā bhāvitā
 sāpi ariyassa vinaye no dhammikā kāyabhāvanā kāyabhāvanampi
 kho tvaṁ aggivessana na aññāsi kuto pana tvaṁ cittabhāvanaṁ

  *  *  *  *  *  *
  Footnote:1 Ma. kho.
-------------------------------------------------
[page 440]
 Jānissasi apica aggivessana yathā abhāvitakāyo ca hoti abhāvitacitto
 ca bhāvitakāyo ca hoti bhāvitacitto ca taṁ suṇāhi sādhukaṁ
 manasikarohi bhāsissāmīti. Evaṁ bhoti kho saccako niganthaputto
 bhagavato paccassosi.
      [409] Bhagavā etadavoca kathañca aggivessana abhāvitakāyo
 ca hoti abhāvitacitto ca. Idha aggivessana assutavato puthujjanassa
 uppajjati sukhā vedanā so sukhāya vedanāya phuṭṭho samāno
 sukhasārāgī ca hoti sukhasārāgitaṁ ca āpajjati tassa sā sukhā
 vedanā nirujjhati sukhāya vedanāya nirodhā uppajjāti dukkhā vedanā
 so dukkhāya vedanāya phuṭṭho samāno socati kilamati paridevati
 urattāḷiṁ kandati sammohaṁ āpajjati tassa kho esā aggivessana
 uppannāpi sukhā vedanā cittaṁ pariyādāya tiṭṭhati abhāvitattā
 kāyassa uppannāpi dukkhā vedanā cittaṁ pariyādāya tiṭṭhati
 abhāvitattā cittassa yassakassaci aggivessana evaṁ ubhatopakkhaṁ
 uppannāpi sukhā vedanā cittaṁ pariyādāya tiṭṭhati abhāvitattā
 kāyassa uppannāpi dukkhā vedanā cittaṁ pariyādāya tiṭṭhati
 abhāvitattā cittassa evaṁ kho aggivessana abhāvitakāyo ca
 hoti abhāvitacitto ca. Kathañca aggivessana bhāvitakāyo ca
 hoti bhāvitacitto ca. Idha aggivessana sutavato ariyasāvakassa
 uppajjati sukhā vedanā so sukhāya vedanāya phuṭṭho samāno na
-------------------------------------------------
[page 441]
 Sukhasārāgī [1]- hoti na sukhasārāgitaṁ āpajjati tassa sā sukhā vedanā
 nirujjhati sukhāya vedanāya nirodhā uppajjati dakkhā vedanā so
 dukkhāya vedanāya phuṭṭho samāno na socati na kilamati na paridevati
 na urattāḷiṁ kandati na sammohaṁ āpajjati tassa kho evaṁ sā
 aggivessana uppannāpi sukhā vedanā cittaṁ na pariyādāya tiṭṭhati
 bhāvitattā kāyassa uppannāpi dukkhā vedanā cittaṁ na pariyādāya
 tiṭṭhati bhāvitattā cittassa < PTS. M I , 240 >yassakassaci aggivessana ubhatopakkhaṁ 2-
 uppannāpi sukhā vedanā cittaṁ na pariyādāya tiṭṭhati bhāvitattā
 kāyassa uppannāpi dukkhā vedanā cittaṁ na pariyādāya tiṭṭhati
 bhāvitattā cittassa evaṁ kho aggivessana bhāvitakāyo ca hoti
 bhāvitacitto cāti. Evaṁ pasanno ahaṁ bhoto gotamassa bhavaṁ
 hi gotamo bhāvitakāyo ca hoti bhāvitacitto cāti.
      [410] Addhā kho te ayaṁ aggivessana āsajja upanīya vācā
 bhāsitā apica te ahaṁ byākarissāmi yato kho ahaṁ aggivessana
 kesamassuṁ ohāretvā kāsāyāni vatthāni acchādetvā agārasmā
 anagāriyaṁ pabbajito taṁ vata me uppannā vā sukhā vedanā
 cittaṁ pariyādāya ṭhassati uppannā vā dukkhā vedanā cittaṁ
 pariyādāya ṭhassatīti netaṁ ṭhānaṁ vijjatīti. Naha nūna bhoto
 gotamassa uppajjati tathārūpā sukhā vedanā yathārūpā uppannā
 sukhā vedanā cittaṁ pariyādāya tiṭṭheyya naha nūna bhoto gotamassa

  *  *  *  *  *  *
  Footnote:1 Ma. ca. 2 Po. Ma. evaṁ ubhatopakkhaṁ.
-------------------------------------------------
[page 442]
 Uppajjati tathārūpā dukkhā vedanā yathārūpā uppannā dukkhā
 vedanā cittaṁ pariyādāya tiṭṭheyyāti.
      [411] Kiñhi no siyā aggivessana idha aggivessana
 pubbeva sambodhā anabhisambuddhassa bodhisattasseva sato etadahosi
 sambādho gharāvāso rajāpatho abbhokāso pabbajjā nayidaṁ sukaraṁ
 agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ
 brahmacariyaṁ carituṁ yannūnāhaṁ kesamassuṁ ohāretvā kāsāyāni
 vatthāni acchādetvā agārasmā anagāriyaṁ pabbajeyyanti. So
 kho ahaṁ aggivessana aparena samayena daharova samāno susukāḷakeso
 bhadrena yobbanena samannāgato paṭhamena vayasā akāmakānaṁ mātāpitūnaṁ
 assumukhānaṁ rodantānaṁ kesamassuṁ ohāretvā kāsāyāni vatthāni
 acchādetvā agārasmā anagāriyaṁ pabbajiṁ. So [1]- pabbajito samāno
 kiṁkusalagavesī anuttaraṁ santivarapadaṁ pariyesamāno yena āḷāro kālāmo
 tenupasaṅkamiṁ upasaṅkamitvā āḷāraṁ kālāmaṁ etadavocaṁ icchāmahaṁ
 āvuso kālāma imasmiṁ dhammavinaye brahmacariyaṁ caritunti. Evaṁ
 vutte aggivessana āḷāro kālāmo maṁ etadavoca viharatāyasmā
 tādiso ayaṁ dhammo nattha viññū puriso nacirasseva sakaṁ ācariyakaṁ
 sayaṁ abhiññā sacchikatvā upasampajja vihareyyāti. So kho ahaṁ
 aggivessana nacirasseva khippameva taṁ dhammaṁ pariyāpuṇiṁ. So kho
 ahaṁ aggivessana tāvatakeneva oṭṭhapahatamattena lapitalāpanamattena

  *  *  *  *  *  *
  Footnote:1 Ma. evaṁ.
-------------------------------------------------
[page 443]
 Ñāṇavādañca vadāmi theravādañca jānāmi passāmīti ca paṭijānāmi
 ahañceva aññe ca. Tassa mayhaṁ aggivessana etadahosi na
 kho āḷāro kālāmo imaṁ dhammaṁ kevalaṁ saddhāmattakena sayaṁ
 abhiññā sacchikatvā upasampajja viharāmīti pavedeti addhā āḷāro
 kālāmo imaṁ dhammaṁ jānaṁ passaṁ viharatīti. Atha khvāhaṁ aggivessana
 yena āḷāro kālāmo tenupasaṅkamiṁ upasaṅkamitvā āḷāraṁ kālāmaṁ
 etadavocaṁ kittāvatā no āvuso kālāma imaṁ dhammaṁ sayaṁ abhiññā
 sacchikatvā upasampajja [1]- pavedesīti. Evaṁ vutte aggivessana
 āḷāro kālāmo ākiñcaññāyatanaṁ pavedesi. Tassa mayhaṁ
 aggivessana etadahosi na kho āḷārasseva kālāmassa atthi
 saddhā mayhaṁpatthi saddhā na kho āḷārasseva kālāmassa atthi
 viriyaṁ mayhaṁpatthi viriyaṁ na kho āḷārasseva kālāmassa atthi
 sati mayahaṁpatthi sati na kho āḷārasseva kālāmassa atthi
 samādhi mayhaṁpatthi samādhi na kho āḷārasseva kālāmassa atthi
 paññā mayhaṁpatthi paññā yannū nāhaṁ yaṁ dhammaṁ āḷāro kālāmo
 sayaṁ abhiññā sacchikatvā upasampajja viharāmīti pavedeti tassa
 dhammassa sacchikiriyāya padaheyyanti. So kho ahaṁ aggivessana
 nacirasseva khippameva taṁ dhammaṁ sayaṁ abhiññā sacchikatvā upasampajja
 vihāsiṁ. Atha khvāhaṁ aggivessana yena āḷāro kālāmo tenupasaṅkamiṁ
 upasaṅkamitvā āḷāraṁ kālāmaṁ etadavocaṁ ettāvatā no āvuso

  *  *  *  *  *  *
  Footnote:1 Ma. viharāmīti. ito paraṁ evaṁ ñātabbaṁ.
-------------------------------------------------
[page 444]
 Kālāma imaṁ dhammaṁ sayaṁ abhiññā sacchikatvā upasampajja pavedesīti.
 Ettāvatā kho ahaṁ āvuso imaṁ dhammaṁ sayaṁ abhiññā sacchikatvā
 upasampajja pavedemīti. Ahampi kho āvuso ettāvatā imaṁ
 dhammaṁ sayaṁ abhiññā sacchikatvā upasampajja viharāmīti. Lābhā
 no āvuso suladdhaṁ no āvuso ye mayaṁ āyasmantaṁ tādisaṁ
 sabrahmacāriṁ passāma iti yāhaṁ dhammaṁ sayaṁ abhiññā sacchikatvā
 upasampajja pavedemi taṁ tvaṁ dhammaṁ sayaṁ abhiññā sacchikatvā
 upasampajja viharasi yaṁ tvaṁ dhammaṁ sayaṁ abhiññā sacchikatvā
 upasampajja viharasi tamahaṁ dhammaṁ sayaṁ abhiññā sacchikatvā upasampajja
 pavedemi iti yāhaṁ dhammaṁ jānāmi taṁ tvaṁ dhammaṁ jānāsi yaṁ
 tvaṁ dhammaṁ jānāsi tamahaṁ dhammaṁ jānāmi iti yādiso ahaṁ
 tādiso tuvaṁ yādiso tuvaṁ tādiso ahaṁ ehidāni āvuso
 ubho vasantā imaṁ gaṇaṁ pariharāmāti. Iti kho aggivessana
 āḷāro kālāmo ācariyo me samāno antevāsiṁ maṁ samānaṁ
 attano samasamaṁ ṭhapesi uḷārāya ca maṁ pūjāya pūjesi. Tassa
 mayhaṁ aggivessana etadahosi nāyaṁ dhammo nibbidāya na virāgāya
 na nirodhāya na upasamāya na abhiññāya na sambodhāya na nibbānāya
 saṁvattati yāvadeva ākiñcaññāyatanūpapattiyāti. So kho ahaṁ
 aggivessana taṁ dhammaṁ analaṅkaritvā tasmā dhammā nibbijja apakkamiṁ.
      [412] So kho ahaṁ aggivessana kiṁkusalagavesī anuttaraṁ
-------------------------------------------------
[page 445]
 Santivarapadaṁ pariyesamāno yena uddako rāmaputto tenupasaṅkamiṁ
 upasaṅkamitvā uddakaṁ rāmaputtaṁ etadavocaṁ icchāmahaṁ āvuso rāma
 imasmiṁ dhammavinaye brahmacariyaṁ caritunti. Evaṁ vutte aggivessana
 uddako rāmaputto maṁ etadavoca viharatāyasmā tādiso ayaṁ dhammo
 yattha viññū puriso nacirasseva sakaṁ ācariyakaṁ sayaṁ abhiññā sacchikatvā
 upasampajja vihareyyāti. So kho ahaṁ aggivessana nacirasseva
 khippameva taṁ dhammaṁ pariyāpuṇiṁ. So kho ahaṁ aggivessana
 tāvatakeneva oṭṭhapahatamattena lapitalāpanamattena ñāṇavādañca
 vadāmi theravādañca jānāmi passāmīti ca paṭijānāmi ahañceva
 aññe ca. Tassa mayhaṁ aggivessana etadahosi na kho rāmo
 imaṁ dhammaṁ kevalaṁ saddhāmattakena sayaṁ abhiññā sacchikatvā
 upasampajja viharāmīti pavedeti addhā rāmo imaṁ dhammaṁ jānaṁ
 passaṁ viharatīti. Atha khvāhaṁ aggivessana yena uddako rāmaputto
 tenupasaṅkamiṁ upasaṅkamitvā uddakaṁ rāmaputtaṁ etadavocaṁ
 kittāvatā no āvuso rāma imaṁ dhammaṁ sayaṁ abhiññā sacchikatvā
 upasampajja pavedesīti. Evaṁ vutte aggivessana uddako rāmaputto
 nevasaññānāsaññāyatanaṁ pavedesi. Tassa mayhaṁ aggivessana
 etadahosi na kho rāmasseva ahosi saddhā mayhaṁpatthi saddhā
 na kho rāmasseva ahosi viriyaṁ mayahaṁpatthi viriyaṁ na kho rāmasseva
 ahosi sati mayhaṁpatthi sati na kho rāmasseva ahosi samādhi
-------------------------------------------------
[page 446]
 Mayhaṁpatthi samādhi na kho rāmasseva ahosi paññā mayhaṁpatthi
 paññā yannūnāhaṁ yaṁ dhammaṁ rāmo sayaṁ abhiññā sacchikatvā
 upasampajja viharāmīti pavedeti tassa dhammassa sacchikiriyāya
 padaheyyanti. So kho ahaṁ aggivessana nacirasseva khippameva taṁ
 dhammaṁ sayaṁ abhiññā sacchikatvā upasampajja vihāsiṁ. Atha khvāhaṁ
 aggivessana yena uddako rāmaputto tenupasaṅkamiṁ upasaṅkamitvā
 uddakaṁ rāmaputtaṁ etadavocaṁ kittāvatā 1- no āvuso rāma imaṁ
 dhammaṁ sayaṁ abhiññā sacchikatvā upasampajja pavedesīti. Ettāvatā
 kho ahaṁ āvuso imaṁ dhammaṁ sayaṁ abhiññā sacchikatvā upasampajja
 pavedemīti. Ahampi kho āvuso ettāvatā imaṁ dhammaṁ sayaṁ
 abhiññā sacchikatvā upasampajja viharāmīti. Lābhā no āvuso
 suladdhaṁ no āvuso ye mayaṁ āyasmantaṁ tādisaṁ sabrahmacāriṁ
 passāma iti yaṁ dhammaṁ rāmo sayaṁ abhiññā sacchikatvā upasampajja
 pavedesi taṁ tvaṁ dhammaṁ sayaṁ abhiññā sacchikatvā upasampajja viharasi yaṁ
 tvaṁ dhammaṁ sayaṁ abhiññā sacchikatvā upasampajja viharasi taṁ dhammaṁ
 rāmo sayaṁ abhiññā sacchikatvā upasampajja pavedesi iti yaṁ
 dhammaṁ rāmo aññāsi 2- taṁ tvaṁ dhammaṁ pajānāsi yaṁ dhammaṁ jānāsi
 taṁ dhammaṁ rāmo aññāsi 3- iti yādiso rāmo ahosi tādiso
 tuvaṁ yādiso tuvaṁ tādiso rāmo ahosi ehidāni āvuso
 ubho vasantā imaṁ gaṇaṁ pariharāmāti. Iti kho aggivessana

  *  *  *  *  *  *
  Footnote:1 Ma. ettāvatā. 2-3 Po. Ma. abhiññāsi.
-------------------------------------------------
[page 447]
 Uddako rāmaputto sabrahmacārī me samāno ācariyaṭṭhāneva maṁ
 ṭhapesi uḷārāya ca maṁ pūjāya pūjesi. Tassa mayhaṁ aggivessana
 etadahosi nāyaṁ dhammo nibbidāya na virāgāya na nirodhāya na upasamāya
 na abhiññāya na sambodhāya na nibbānāya saṁvattati yāvadeva
 nevasaññānāsaññāyatanūpapattiyāti. So kho ahaṁ aggivessana taṁ
 dhammaṁ analaṅkaritvā tasmā dhammā nibbijja apakkamiṁ.
      [413] So kho ahaṁ aggivessana kiṁkusalagavesī anuttaraṁ santivarapadaṁ
 pariyesamāno magadhesu anupubbena cārikañcaramāno yena uruvelā
 senānigamo tadavasariṁ. Tatthaddasaṁ ramaṇīyaṁ bhūmibhāgaṁ pāsādikañca
 vanasaṇḍaṁ nadiñca sandantiṁ 1- setakaṁ supatitthaṁ ramaṇīyaṁ samantā [2]-
 gocaragāmaṁ. Tassa mayhaṁ aggivessana etadahosi ramaṇīyo vata
 bho bhūmibhāgo pāsādiko ca vanasaṇḍo nadī ca sandati setakā
 supatitthā ramaṇīyā samantā [3]- gocaragāmo. Alamidaṁ kulaputtassa
 padhānikassa padhānāyāti. So kho ahaṁ aggivessana tattheva nisīdiṁ
 alamidaṁ padhānāyāti.
      [414] Apissu maṁ aggivessana tisso upamā paṭibhaṁsu anacchariyā
 pubbe assutapubbā. Seyyathāpi aggivessana allaṁ kaṭṭhaṁ sasnehaṁ
 udake nikkhittaṁ. Atha puriso āgaccheyya uttarāraṇiṁ ādāya
 aggiṁ abhinibbattessāmi tejo 4- pātukarissāmīti. Taṁ kiṁ maññasi
 aggivessana api nu so puriso amuṁ allaṁ kaṭṭhaṁ sasnehaṁ udake

  *  *  *  *  *  *
  Footnote:1 Ma. sandatiṁ. 2-3 Po. Ma. ca. 4 Po. tejodhātuṁ karissāmīti.
-------------------------------------------------
[page 448]
 Nikkhittaṁ uttarāraṇiṁ ādāya abhimatthento aggiṁ abhinibbatteyya
 tejo 1- pātukareyyāti. No hidaṁ bho gotama taṁ < PTS. M I , 241 >kissa hetu
 aduñhi bho gotama allaṁ kaṭṭhaṁ sasnehaṁ tañca pana udake
 nikkhittaṁ yāvadeva ca pana so puriso kilamathassa vighātassa bhāgī
 assāti evameva kho aggivessana ye hi keci samaṇā vā
 brāhmaṇā vā kāyena ceva [3]- kāmehi avūpakaṭṭhā viharanti yo
 ca nesaṁ kāmesu kāmachando kāmasneho kāmamucchā kāmapipāsā
 kāmapariḷāho so ca ajjhattaṁ na supahīno hoti na supaṭippassaddho.
 Opakkamikā cepi te bhonto samaṇabrāhmaṇā dukkhā tippā kharā
 kaṭukā vedanā vediyanti abhabbāva te ñāṇāya dassanāya anuttarāya
 sambodhāya. No cepi te bhonto samaṇabrāhmaṇā opakkamikā
 dukkhā tippā kharā kaṭukā vedanā vediyanti abhabbāva te ñāṇāya
 dassanāya anuttarāya sambodhāya. Ayaṁ kho maṁ aggivessana paṭhamā
 upamā paṭibhāsi anacchariyā pubbe assutapubbā.
      [415] Aparāpi kho maṁ aggivessana dutiyā upamā paṭibhāsi
 anacchariyā pubbe assutapubbā. Seyyathāpi aggivessana allaṁ
 kaṭṭhaṁ sasnehaṁ ārakā udakā thale nikkhittaṁ. Atha puriso
 āgaccheyya uttarāraṇiṁ ādāya aggiṁ abhinibbattessāmi tejo
 pātukarissāmīti. Taṁ kiṁ maññasi aggivessana api nu kho puriso
 amuṁ allaṁ kaṭṭhaṁ sasnehaṁ ārakā udakā thale nikkhittaṁ uttarāraṇiṁ

  *  *  *  *  *  *
  Footnote:1 Po. tejodhātuṁ kareyyāti. 2 yevāti padena bhavitabbaṁ. 3 Ma. cittena ca.
-------------------------------------------------
[page 449]
 Ādāya abhimatthento 1- aggiṁ abhinibbatteyya tejo pātukareyyāti.
 No hidaṁ bho gotama taṁ kissa hetu aduñhi bho gotama
 allaṁ kaṭṭhaṁ sasnehaṁ kiñcāpi ārakā udakā thale nikkhittaṁ
 yāvadeva ca pana so puriso kilamathassa vighātassa bhāgī assāti.
 Evameva kho aggivessana ye hi keci samaṇā vā brāhmaṇā
 vā kāyena ceva 2- [3]- kāmehi vūpakaṭṭhā viharanti yo ca nesaṁ
 kāmesu kāmachando kāmasneho kāmamucchā kāmapipāsā kāmapariḷāho
 so ca ajjhattaṁ na supahīno hoti na supaṭippassaddho. Opakkamikā
 cepi te bhonto samaṇabrāhmaṇā dukkhā tippā kharā kaṭukā
 vedanā vediyanti abhabbāva te ñāṇāya dassanāya anuttarāya
 sambodhāya. No cepi te bhonto samaṇabrāhmaṇā opakkamikā
 dukkhā tippā kharā kaṭukā vedanā vediyanti abhabbāva te ñāṇāya
 dassanāya anuttarāya sambodhāya. Ayaṁ kho maṁ aggivessana dutiyā
 upamā paṭibhāsi anacchariyā pubbe assutapubbā.
      [416] Aparāpi kho maṁ aggivessana tatiyā upamā paṭibhāsi
 anacchariyā pubbe assutapubbā. Seyyathāpi aggivessana sukkhaṁ
 kaṭṭhaṁ kolāpaṁ udakā thale nikkhittaṁ. Atha puriso āgaccheyya
 uttarāraṇiṁ ādāya aggiṁ abhinibbattessāmi tejo pātukarissāmīti.
 Taṁ kiṁ maññasi aggivessana api nu kho so puriso amuṁ
 sukkhaṁ kaṭṭhaṁ kolāpaṁ ārakā udakā thale nikkhittaṁ uttarāraṇiṁ

  *  *  *  *  *  *
  Footnote:1 Ma. abhimanthento. 2 yevātipadena bhavitabbaṁ. 3 Ma. cittena ca.
-------------------------------------------------
[page 450]
 Ādāya abhimatthento aggiṁ abhinibbatteyya tejo pātukareyyāti.
 Evaṁ bho gotama taṁ kissa hetu aduñhi bho gotama sukkhaṁ
 kaṭṭhaṁ kolāpaṁ tañca pana ārakā udakā thale nikkhittanti. Evameva
 kho aggivessana ye hi keci samaṇā vā brāhmaṇā vā kāyena
 ceva 1- [2]- kāmehi vūpakaṭṭhā viharanti yo ca nesaṁ kāmesu kāmachando
 kāmasneho kāmamucchā kāmapipāsā kāmapariḷāho so ca ajjhattaṁ
 supahīno hoti supaṭippassaddho. Opakkamikā cepi te bhonto
 samaṇabrāhmaṇā dukkhā tippā kharā kaṭukā vedanā vediyanti
 bhabbāva te ñāṇāya dassanāya anuttarāya sambodhāya. No cepi
 te bhonto samaṇabrāhmaṇā opakkamikā dukkhā tippā kharā kaṭukā
 vedanā vediyanti bhabbāva te ñāṇāya dassanāya anuttarāya
 sambodhāya. Ayaṁ kho maṁ aggivessana tatiyā upamā paṭibhāsi
 anacchariyā pubbe assutapubbā. Imā kho maṁ aggivessana
 tisso upamāyo paṭibhaṁsu anacchariyā pubbe assutapubbā.
      [417] Tassa mayhaṁ aggivessana etadahosi yannūnāhaṁ dantebhi
 dantamādhāya jivhāya tāluṁ āhacca cetasā cittaṁ abhiniggaṇheyyaṁ
 abhinippīḷeyyaṁ abhisantāpeyyanti. So kho ahaṁ aggivessana dantebhi
 dantamādhāya jivhāya tāluṁ āhacca cetasā cittaṁ abhiniggaṇhāmi
 abhinippīḷemi abhisantāpemi tassa mayhaṁ aggivessana dantebhi
 dantamādhāya jivhāya tāluṁ āhacca cetasā cittaṁ abhiniggaṇhato

  *  *  *  *  *  *
  Footnote:1 yevātipadena bhavitabbaṁ. 2 Ma. cittena ca.
-------------------------------------------------
[page 451]
 Abhinippīḷayato abhisantāpayato kacchehi sedā muccanti. Seyyathāpi
 aggivessana balavā puriso dubbalataraṁ purisaṁ sīse vā gahetvā
 khandhe vā gahetvā abhiniggaṇheyya abhinippīḷeyya abhisantāpeyya
 evameva kho me aggivessana dantebhi dantamādhāya jivhāya tāluṁ
 āhacca cetasā cittaṁ abhiniggaṇhato abhinippīḷayato abhisantāpayato
 kacchehi sedā muccanti. Āraddhaṁ kho pana me aggivessana viriyaṁ
 hoti < PTS. M I , 243 >asallīnaṁ upaṭṭhitā sati appammuṭṭhā sāraddho ca pana
 me kāyo hoti appaṭippassaddho teneva dukkhappadhānena
 padhānābhitunnassa sato. Evarūpāpi kho me aggivessana uppannā
 dukkhā vedanā cittaṁ na pariyādāya tiṭṭhati.
      [418] Tassa mayhaṁ aggivessana etadahosi yannūnāhaṁ
 appāṇakaṁyeva jhānaṁ jhāyeyyanti. So kho ahaṁ aggivessana
 mukhato ca nāsato ca assāsapassāse uparundhiṁ. Tassa mayhaṁ
 aggivessana mukhato ca nāsato ca assāsapassāsesu uparuddhesu
 kaṇṇasotehi vātānaṁ nikkhantānaṁ adhimatto saddo hoti.
 Seyyathāpi nāma kammāragaggariyā dhamamānāya adhimatto saddo
 hoti evameva kho me aggivessana mukhato ca nāsato ca
 assāsapassāsesu uparuddhesu kaṇṇasotehi vātānaṁ nikkhantānaṁ
 adhimatto saddo hoti. Āraddhaṁ kho pana me aggivessana
 viriyaṁ hoti asallīnaṁ upaṭṭhitā sati appammuṭṭhā sāraddho ca
-------------------------------------------------
[page 452]
 Pana me kāyo hoti appaṭippassaddho teneva dukkhappadhānena
 padhānābhitunnassa sato. Evarūpāpi kho aggivessana uppannā
 dukkhā vedanā cittaṁ na pariyādāya tiṭṭhati.
      [419] Tassa mayhaṁ aggivessana etadahosi yannūnāhaṁ
 appāṇakaṁyeva jhānaṁ jhāyeyyanti. So kho ahaṁ aggivessana
 mukhato ca nāsato ca kaṇṇato ca assāsapassāse uparundhiṁ.
 Tassa mayhaṁ aggivessana mukhato ca nāsato ca kaṇṇato ca
 assāsapassāsesu uparuddhesu adhimattā vātā muddhānaṁ ohananti.
 Seyyathāpi aggivessana balavā puriso tiṇhena sikharena muddhānaṁ 1-
 abhimattheyya evameva kho me aggivessana mukhato ca nāsato ca
 kaṇṇato ca assāsapassāsesu uparuddhesu adhimattā vātā muddhānaṁ 1-
 ohananti. Āraddhaṁ kho pana me aggivessana viriyaṁ hoti asallīnaṁ
 upaṭṭhitā sati appammuṭṭhā sāraddho ca pana me kāyo hoti
 appaṭippassaddho teneva dukkhappadhānena padhānābhitunnassa sato.
 Evarūpāpi kho me aggivessana uppannā dukkhā vedanā cittaṁ na
 pariyādāya tiṭṭhati.
      [420] Tassa mayhaṁ aggivessana etadahosi yannūnāhaṁ
 appāṇakaṁyeva jhānaṁ jhāyeyyanti. So kho ahaṁ aggivessana
 mukhato ca nāsato ca kaṇṇato ca assāsapassāse uparundhiṁ.
 Tassa mayhaṁ aggivessana mukhato ca nāsato ca kaṇṇato ca

  *  *  *  *  *  *
  Footnote:1 Ma. muddhani.
-------------------------------------------------
[page 453]
 Assāsapassāsesu uparuddhesu adhimattā sīse < PTS. M I , 244 >sīsavedanā honti.
 Seyyathāpi aggivessana balavā puriso gāḷhena varattakkhandhena
 sīse sīsaveṭṭhanaṁ dadeyya evameva kho me aggivessana mukhato ca
 nāsato ca kaṇṇato ca assāsapassāsesu uparuddhesu adhimattā
 sīse sīsavedanā honti. Āraddhaṁ kho pana me aggivessana
 viriyaṁ hoti asallīnaṁ upaṭṭhitā sati appammuṭṭhā sāraddho
 ca pana me kāyo hoti appaṭippassaddho teneva dukkhappadhānena
 padhānābhitunnassa sato. Evarūpāpi kho me aggivessana uppannā
 dukkhā vedanā cittaṁ na pariyādāya tiṭṭhati.
      [421] Tassa mayhaṁ aggivessana etadahosi yannūnāhaṁ
 appāṇakaṁyeva jhānaṁ jhāyeyyanti. So kho ahaṁ aggivessana
 mukhato ca nāsato ca kaṇṇato ca assāsapassāse uparundhiṁ.
 Tassa mayhaṁ aggivessana mukhato ca nāsato ca kaṇṇato ca
 assāsapassāsesu uparuddhesu adhimattā vātā kucchiṁ parikantanti.
 Seyyathāpi aggivessana dakkho goghātako vā goghātakantevāsī
 vā tiṇhena govikantanena kucchiṁ parikanteyya evameva kho me
 aggivessana mukhato ca nāsato ca kaṇṇato ca assāsapassāsesu
 uparuddhesu adhimattā vātā kucchiṁ parikantanti. Āraddhaṁ kho pana
 me aggivessana viriyaṁ hoti asallīnaṁ upaṭṭhitā sati appammuṭṭhā
 sāraddho ca pana me kāyo hoti appaṭippassaddho teneva
-------------------------------------------------
[page 454]
 Dukkhappadhānena padhānābhitunnassa sato. Evarūpāpi kho me
 aggivessana uppannā dukkhā vedanā cittaṁ na pariyādāya tiṭṭhati.
      [422] Tassa mayhaṁ aggivessana etadahosi yannūnāhaṁ
 appāṇakaṁyeva jhānaṁ jhāyeyyanti. So kho ahaṁ aggivessana
 mukhato ca nāsato ca kaṇṇato ca assāsapassāse uparundhiṁ.
 Tassa mayhaṁ aggivessana mukhato ca nāsato ca kaṇṇato ca
 assāsapassāsesu uparuddhesu adhimatto kāyasmiṁ ḍāho hoti.
 Seyyathāpi aggivessana dve balavanto purisā dubbalataraṁ purisaṁ
 nānābāhāsu gahetvā aṅgārakāsuyā santāpeyyuṁ samparitāpeyyuṁ
 evameva [1]- kho aggivessana mukhato ca nāsato ca kaṇṇato ca
 assāsapassāsesu uparuddhesu adhimatto kāyasmiṁ ḍāho hoti.
 Āraddhaṁ kho pana me aggivessana viriyaṁ hoti asallīnaṁ upaṭṭhitā sati
 appammuṭṭhā sāraddho ca pana me kāyo hoti appaṭippassaddho
 teneva dukkhappadhānena padhānābhitunnassa sato. Evarūpāpi kho me
 aggivessana uppannā dukkhā < PTS. M I , 245 >vedanā cittaṁ na pariyādāya tiṭṭhati.
 Apissu maṁ aggivessana devatā disvā evamāhaṁsu kālakato
 samaṇo gotamoti. Ekaccā devatā evamāhaṁsu na kālakato
 samaṇo gotamo apica kālaṁ karotīti. Ekaccā devatā evamāhaṁsu
 na kālakato samaṇo gotamo napi kālaṁ karoti arahaṁ samaṇo
 gotamo vihāro tveva so arahato evarūpo hotīti.

  *  *  *  *  *  *
  Footnote:1 Ma. me.
-------------------------------------------------
[page 455]
      [423] Tassa mayhaṁ aggivessana etadahosi yannūnāhaṁ
 sabbaso āhārupacchedāya paṭipajjeyyanti. Atha kho maṁ aggivessana
 devatā upasaṅkamitvā etadavocuṁ mā kho tvaṁ mārisa sabbaso
 āhārupacchedāya paṭipajji sace kho tvaṁ mārisa sabbaso
 āhārupacchedāya paṭipajjissasi tassa te mayaṁ dibbaṁ ojaṁ
 lomakūpehi ajjhoharissāma tāya tvaṁ yāpessasīti. Tassa mayhaṁ
 aggivessana etadahosi ahañceva kho pana sabbaso jaddhukaṁ 1-
 paṭijāneyyaṁ imā ca me devatā dibbaṁ ojaṁ lomakūpehi
 ajjhohareyyuṁ tāya cāhaṁ yāpeyyaṁ taṁ mama assa musāti. So kho
 ahaṁ aggivessana tā devatā paccācikkhāmi alanti vadāmi.
      [424] Tassa mayhaṁ aggivessana etadahosi yannūnāhaṁ
 thokaṁ thokaṁ āhāraṁ āhāreyyaṁ pasataṁ pasataṁ yadi vā muggayūsaṁ
 yadi vā kulatthayūsaṁ yadi vā kaḷāyayūsaṁ yadi vā hareṇukayūsanti.
 So kho ahaṁ aggivessana thokaṁ thokaṁ āhāraṁ āhāresiṁ pasataṁ pasataṁ
 yadi vā muggayūsaṁ yadi vā kulatthayūsaṁ yadi vā kaḷāyayūsaṁ yadi vā
 hareṇukayūsaṁ. Tassa mayhaṁ aggivessana thokaṁ thokaṁ āhāraṁ
 āhārayato pasataṁ pasataṁ yadi vā muggayūsaṁ yadi vā kulatthayūsaṁ yadi
 vā kaḷāyayūsaṁ yadi vā hareṇukayūsaṁ adhimattakasimānaṁ patto me
 kāyo hoti. Seyyathāpi nāma asītikapabbāni vā kāḷapabbāni vā

  *  *  *  *  *  *
  Footnote:1 Ma. ajajjitaṁ. Yu. ajaddhukaṁ.
-------------------------------------------------
[page 456]
 Evamevassu me aṅgapaccaṅgāni bhavanti tāyevappāhāratāya.
 Seyyathāpi nāma oṭṭhapadaṁ evamevassu me ānisadaṁ hoti
 tāyevappāhāratāya. Seyyathāpi nāma vaṭṭanāvallī evamevassu me
 piṭṭhikaṇṭako uṇṇatāvaṇato hoti tāyevappāhāratāya. Seyyathāpi
 nāma jarasālāya gopāṇasiyo oluggaviluggā bhavanti evamevassu
 me phāsuḷiyo oluggaviluggā bhavanti tāyevappāhāratāya.
 Seyyathāpi nāma gambhīre udapāne udakatārakā gambhīragatā
 okkhāyikā dissanti evamevassu me akkhikūpe 1- akkhitārakā
 gambhīragatā okkhāyikā < PTS. M I , 246 >dissanti tāyevappāhāratāya. Seyyathāpi
 nāma tittikālābu āmakacchinno vātātapena saṁphusito hoti
 sammilāto evamevassu me sīse sīsacchavī saṁphusitā hoti sammilātā
 tāyevappāhāratāya. So kho ahaṁ aggivessana udaracchaviṁ
 parimasissāmīti piṭṭhikaṇṭakaṁyeva pariggaṇhāmi piṭṭhikaṇṭakaṁ
 parimasissāmīti udaracchaviṁyeva pariggaṇhāmi yāvassu me aggivessana
 udaracchavī piṭṭhikaṇṭakaṁ allīnā hoti tāyevappāhāratāya. So
 kho ahaṁ aggivessana vaccaṁ vā muttaṁ vā karissāmīti tattheva
 avakujjo papatāmi tāyevappāhāratāya. So kho ahaṁ aggivessana
 imameva kāyaṁ assāsento pāṇinā gattāni anumajjāmi tassa
 mayhaṁ aggivessana pāṇinā gattāni anomajjato pūtimūlāni lomāni
 kāyasmā papatanti tāyevappāhāratāya. Apissu maṁ aggivessana

  *  *  *  *  *  *
  Footnote:1 Ma. akkhikūpesu.
-------------------------------------------------
[page 457]
 Manussā disvā evamāhaṁsu kāḷo samaṇo gotamoti. Ekacce
 manussā evamāhaṁsu na kāḷo samaṇo gotamo sāmo samaṇo
 gotamoti. Ekacce manussā evamāhaṁsu na kāḷo samaṇo
 gotamo napi sāmo maṅguracchavī samaṇo gotamoti. Yāvassu
 me aggivessana tāva parisuddho chavivaṇṇo pariyodāto upahato
 hoti tāyevappāhāratāya.
     [425] Tassa mayhaṁ aggivessana etadahosi ye kho keci
 atītamaddhānaṁ samaṇā vā brāhmaṇā vā opakkamikā dukkhā
 tippā kharā kaṭukā vedanā vediyiṁsu etāvaparamaṁ nayito bhiyyo.
 Yekeci 1- anāgatamaddhānaṁ samaṇā vā brāhmaṇā vā opakkamikā
 dukkhā tippā kharā kaṭukā vedanā vediyissanti etāvaparamaṁ
 nayito bhiyyo. Yekeci 2- etarahi samaṇā vā brāhmaṇā vā
 opakkamikā dukkhā tippā kharā kaṭukā vedanā vediyanti etāvaparamaṁ
 nayito bhiyyo. Na kho panāhaṁ imāya kaṭukāya dukkarakiriyāya
 adhigacchāmi uttari manussadhammā alamariyañāṇadassanavisesaṁ. Siyā
 nu kho añño maggo bodhāyāti. Tassa mayhaṁ aggivessana
 etadahosi abhijānāmi kho panāhaṁ pitu sakkassa kammante sitāya
 jambuchāyāya nisinno vivicceva kāmehi vivicca akusalehi dhammehi
 savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharitā
 siyā nu kho eso maggo bodhāyāti. Tassa mayhaṁ aggivessana

  *  *  *  *  *  *
  Footnote:1-2 Ma. yepi hi keci.
-------------------------------------------------
[page 458]
 Satānusāriviññāṇaṁ ahosi eseva maggo bodhāyāti. < PTS. M I , 247 >Tassa
 mayhaṁ aggivessana etadahosi kinnu kho ahaṁ tassa sukhassa bhāyāmi
 yantaṁ sukhaṁ aññatreva kāmehi aññatra akusalehi dhammehīti.
 Tassa mayhaṁ aggivessana etadahosi na kho ahaṁ tassa sukhassa
 bhāyāmi yantaṁ aññatreva kāmehi aññatra akusalehi dhammehīti.
      [426] Tassa mayhaṁ aggivessana etadahosi na kho taṁ sukaraṁ
 sukhaṁ adhigantuṁ [1]- adhimattakasimānaṁ pattakāyena yannūnāhaṁ oḷārikaṁ
 āhāraṁ āhāreyyaṁ odanaṁ kummāsanti. So kho ahaṁ aggivessana
 oḷārikaṁ āhāraṁ āhāremi 2- odanaṁ kummāsaṁ. Tena kho pana
 samayena aggivessana pañca bhikkhū paccupaṭṭhitā honti yanno 3-
 samaṇo gotamo dhammaṁ adhigamissati tanno ārocessatīti. Yato
 kho ahaṁ aggivessana oḷārikaṁ āhāraṁ āhāresiṁ odanaṁ kummāsaṁ
 atha me te pañca bhikkhū nibbijja pakkamiṁsu bāhulliko samaṇo
 gotamo padhānavibbhanto āvaṭṭo bāhullāyāti.
      [427] So kho ahaṁ aggivessana oḷārikaṁ āhāraṁ āhāretvā
 balaṁ gāhetvā vivicceva kāmehi vivicca akusalehi dhammehi savitakkaṁ
 savicāraṁ vivekajaṁ pītisukhaṁ paṭhamaṁ jhānaṁ upasampajja vihāsiṁ. Evarūpāpi
 kho me aggivessana uppannā sukhā vedanā cittaṁ na pariyādāya
 tiṭṭhati. Vitakkavicārānaṁ vūpasamā ajjhattaṁ sampasādanaṁ cetaso
 ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ ... Tatiyaṁ

  *  *  *  *  *  *
  Footnote:1 Ma. evaṁ. 2 Ma. āhāresiṁ. 3 Ma. yaṁ kho.
-------------------------------------------------
[page 459]
 Jhānaṁ ... Catutthaṁ jhānaṁ upasampajja vihāsiṁ. Evarūpāpi kho me
 aggivessana uppannā sukhā vedanā cittaṁ na pariyādāya tiṭṭhati. So
 evaṁ samāhite citte parisuddhe < PTS. M I , 248 >pariyodāte anaṅgaṇe vigatūpakkilese
 mudubhūte kammaniye ṭhite āneñjappatte pubbenivāsānussatiñāṇāya
 cittaṁ abhininnāmesiṁ. So anekavihitaṁ pubbenivāsaṁ anussarāmi
 seyyathīdaṁ ekampi jātiṁ dvepi jātiyo .pe. Iti sākāraṁ
 sauddesaṁ anekavihitaṁ pubbenivāsaṁ anussarāmi. Ayaṁ kho me
 aggivessana rattiyā paṭhame yāme paṭhamā vijjā adhigatā avijjā
 vihatā vijjā uppannā tamo vihato āloko uppanno yathātaṁ
 appamattassa ātāpino pahitattassa viharato. Evarūpāpi kho me
 aggivessana uppannā sukhā vedanā cittaṁ na pariyādāya tiṭṭhati.
      [428] So evaṁ samāhite citte parisuddhe pariyodāte
 anaṅgaṇe vigatūpakkilese mudubhūte kammaniye ṭhite āneñjappatte
 sattānaṁ cutūpapātañāṇāya cittaṁ abhininnāmesiṁ. So dibbena
 cakkhunā visuddhena atikkantamānusakena satte passāmi cavamāne
 upapajjamāne hīne paṇīte suvaṇṇe dubbaṇṇe sugate duggate
 yathākammūpage satte pajānāmi .pe. Ayaṁ kho me aggivessana
 rattiyā majjhime < PTS. M I , 249 >yāme dutiyā vijjā adhigatā avijjā vihatā
 vijjā uppannā tamo vihato āloko uppanno yathātaṁ
 appamattassa ātāpino pahitattassa viharato. Evarūpāpi kho me
-------------------------------------------------
[page 460]
 Aggivessana uppannā sukhā vedanā cittaṁ na pariyādāya tiṭṭhati.
      [429] So evaṁ samāhite citte parisuddhe pariyodāte
 anaṅgaṇe vigatūpakkilese mudubhūte kammaniye ṭhite āneñjappatte
 āsavānaṁ khayañāṇāya cittaṁ abhininnāmesiṁ. So idaṁ dukkhanti
 yathābhūtaṁ abbhaññāsiṁ ayaṁ dukkhasamudayoti yathābhūtaṁ abbhaññāsiṁ
 ayaṁ dukkhanirodhoti yathābhūtaṁ abbhaññāsiṁ ayaṁ dukkhanirodhagāminī
 paṭipadāti yathābhūtaṁ abbhaññāsiṁ ime āsavāti yathābhūtaṁ abbhaññāsiṁ
 ayaṁ āsavasamudayoti yathābhūtaṁ abbhaññāsiṁ ayaṁ āsavanirodhoti
 yathābhūtaṁ abbhaññāsiṁ ayaṁ āsavanirodhagāminī paṭipadāti yathābhūtaṁ
 abbhaññāsiṁ. Tassa me evaṁ jānato evaṁ passato kāmāsavāpi
 cittaṁ vimuccittha bhavāsavāpi cittaṁ vimuccittha avijjāsavāpi cittaṁ
 vimuccittha .pe. Nāparaṁ itthattāyāti abbhaññāsiṁ. Ayaṁ kho me
 aggivessana rattiyā pacchime yāme tatiyā vijjā adhigatā avijjā
 vihatā vijjā uppannā tamo vihato āloko uppanno yathātaṁ
 appamattassa ātāpino pahitattassa viharato. Evarūpāpi kho me
 aggivessana uppannā sukhā vedanā cittaṁ na pariyādāya tiṭṭhati.
      [430] Abhijānāmi kho panāhaṁ aggivessana anekasatāya parisāya
 dhammaṁ desetā. Apissu maṁ ekameko evaṁ maññati mamevārabbha
 samaṇo gotamo dhammaṁ desetīti. Na kho panetaṁ aggivessana
 evaṁ daṭṭhabbaṁ yāvadeva viññāpanatthāya tathāgato sammadeva tesaṁ 1-

  *  *  *  *  *  *
  Footnote:1 Ma. paresaṁ.
-------------------------------------------------
[page 461]
 Dhammaṁ desetīti. So kho ahaṁ aggivessana tassāyeva gāthāya
 pariyosāne tasmiṁyeva purimasmiṁ samādhinimitte ajjhattameva cittaṁ
 saṇṭhapemi sannisīdāmi samādahāmi ekodiṁ karomi yena sudaṁ
 niccakappaṁ viharāmīti. Okappaniyametaṁ bhoto gotamassa yathātaṁ
 arahato sammāsambuddhassa abhijānāti kho pana bhavaṁ gotamo
 divā supitāti. Abhijānāmahaṁ aggivessana gimhānaṁ pacchime māse
 pacchābhattaṁ piṇḍapātapaṭikkanto catuguṇaṁ saṅghāṭiṁ paññāpetvā
 dakkhiṇena passena sato sampajāno niddaṁ < PTS. M I , 250 >okkamitāti. Etaṁ kho
 bho gotama eke samaṇabrāhmaṇā sammohavihārasmiṁ vadantīti.
 Na kho aggivessana ettāvatā sammūḷho vā hoti asammūḷho
 vā apica aggivessana yathā sammūḷho vā hoti asammūḷho
 vā taṁ suṇāhi sādhukaṁ manasikarohi bhāsissāmīti. Evaṁ bhoti
 kho saccako niganthaputto bhagavato paccassosi.
      [431] Bhagavā etadavoca kathañca aggivessana sammūḷho hoti
 yassakassaci aggivessana ye āsavā saṅkilesikā ponobbhavikā sadarā
 dukkhavipākā āyatiṁ jātijarāmaraṇīyā appahīnā tamahaṁ sammūḷhoti
 vadāmi āsavānaṁ hi aggivessana appahānā sammūḷho hoti.
 Yassa kassaci aggivessana ye āsavā saṅkilesikā ponobbhavikā sadarā
 dukkhavipākā āyatiṁ jātijarāmaraṇīyā pahīnā tamahaṁ asammūḷhoti
 vadāmi āsavānaṁ hi aggivessana pahānā asammūḷho hoti.
-------------------------------------------------
[page 462]
 Tathāgatassa kho aggivessana ye āsavā saṅkilesikā ponobbhavikā
 sadarā dukkhavipākā āyatiṁ jātijarāmaraṇīyā pahīnā ucchinnamūlā
 tālāvatthukatā anabhāvaṅgatā āyatiṁ anuppādadhammā. Seyyathāpi
 nāma aggivessana tālo matthakacchinno abhabbo puna virūḷhiyā
 evameva kho aggivessana tathāgatassa ye āsavā saṅkilesikā
 ponobbhavikā sadarā dukkhavipākā āyatiṁ jātijarāmaraṇīyā pahīnā
 ucchinnamūlā tālāvatthukatā anabhāvaṅgatā āyatiṁ anuppādadhammāti.
      [432] Evaṁ vutte saccako niganthaputto bhagavantaṁ etadavoca
 acchariyaṁ bho gotama abbhūtaṁ bho gotama yāvañcīdaṁ bhoto
 gotamassa evaṁ āsajja āsajja vuccamānassa upanītehi vacanapathehi
 samudācariyamānassa chavivaṇṇo ceva pariyodāyati mukhavaṇṇo ca
 vippasīdati yathātaṁ arahato sammāsambuddhassa abhijānāmahaṁ bho
 gotama pūraṇaṁ kassapaṁ vādena vādaṁ samārabhitā sopi mayā vādena
 vādaṁ samāraddho aññenaññaṁ paṭicari bahiddhā kathaṁ apanāmesi
 kopañca dosañca appaccayañca pātvākāsi bhoto pana gotamassa
 evaṁ āsajja āsajja vuccamānassa upanītehi vacanapathehi samudācariyamānassa
 chavivaṇṇo ceva pariyodāyati mukhavaṇṇo ca vippasīdati
 yathātaṁ arahato sammāsambuddhassa abhijānāmahaṁ bho gotama
 makkhaliṁ gosālaṁ ... Ajitaṁ kesakambalaṁ ... Pakudhaṁ kaccāyanaṁ ... Sañjayaṁ
 velaṭṭhaputtaṁ ... Niganthaṁ nāṭaputtaṁ vādena < PTS. M I , 251 >vādaṁ samārabhitā sopi
-------------------------------------------------
[page 463]
 Mayā vādena vādaṁ samāraddho aññenaññaṁ paṭicari bahiddhā kathaṁ
 apanāmesi kopañca dosañca appaccayañca pātvākāsi bhoto
 pana gotamassa evaṁ āsajja āsajja vuccamānassa upanītehi
 vacanapathehi samudācariyamānassa chavivaṇṇo ceva pariyodāyati
 mukhavaṇṇo ca vippasīdati yathātaṁ arahato sammāsambuddhassa handa
 cadāni mayaṁ bho gotama gacchāma bahukiccā [1]- bahukaraṇīyāti.
 Yassadāni tvaṁ aggivessana kālaṁ maññasīti.
      Atha kho saccako niganthaputto bhagavato bhāsitaṁ abhinanditvā
 anumoditvā uṭṭhāyāsanā pakkāmīti.
                  Mahāsaccakasuttaṁ niṭṭhitaṁ chaṭṭhaṁ.
                        ---------

  *  *  *  *  *  *
  Footnote:1 Ma. mayaṁ.
-------------------------------------------------
[page 464]
                      Cūḷataṇhāsaṅkhayasuttaṁ
      [433] Evamme sutaṁ ekaṁ samayaṁ bhagavā sāvatthiyaṁ viharati
 pubbārāme migāramātu pāsāde. Atha kho sakko devānamindo
 yena bhagavā tenupasaṅkami upasaṅkamitvā bhagavantaṁ abhivādetvā
 ekamantaṁ aṭṭhāsi. Ekamantaṁ ṭhito kho sakko devānamindo
 bhagavantaṁ etadavoca kittāvatā nu kho bhante bhikkhu saṅkhittena
 taṇhāsaṅkhayavimutto hoti accantaniṭṭho accantayogakkhemī accantabrahmacārī
 accantapariyosāno seṭṭho devamanussānanti.
      [434] Idha devānaminda bhikkhuno sutaṁ hoti sabbe dhammā
 nālaṁ abhinivesāyāti evañce taṁ devānaminda bhikkhuno sutaṁ hoti
 sabbe dhammā nālaṁ abhinivesāyāti so sabbaṁ dhammaṁ abhijānāti
 sabbaṁ dhammaṁ abhiññāya sabbaṁ dhammaṁ parijānāti sabbaṁ dhammaṁ
 pariññāya yaṅkiñci vedanaṁ vedeti sukhaṁ vā dukkhaṁ vā adukkhamasukhaṁ
 vā so tāsu vedanāsu aniccānupassī viharati virāgānupassī
 viharati nirodhānupassī viharati paṭinissaggānupassī viharati so tāsu
 vedanāsu aniccānupassī viharanto virāgānupassī viharanto
 nirodhānupassī viharanto paṭinissaggānupassī viharanto na kiñci loke
 upādiyati < PTS. M I , 252 >anupādiyaṁ na paritassati aparitassaṁ paccattaññeva
 parinibbāyati khīṇā jāti vusitaṁ brahmacariyaṁ kataṁ karaṇīyaṁ nāparaṁ
-------------------------------------------------
[page 465]
 Itthattāyāti pajānāti ettāvatā kho devānaminda bhikkhu
 saṅkhittena taṇhāsaṅkhayavimutto hoti accantaniṭṭho accantayogakkhemī
 accantabrahmacārī accantapariyosāno seṭṭho devamanussānanti.
 Atha kho sakko devānamindo bhagavato bhāsitaṁ
 abhinanditvā anumoditvā bhagavantaṁ abhivādetvā padakkhiṇaṁ katvā
 tatthevantaradhāyi.
      [435] Tena kho pana samayena āyasmā mahāmoggallāno
 bhagavato avidūre nisinno hoti. Atha kho āyasmato mahāmoggallānassa
 etadahosi kinnu kho so yakkho bhagavato bhāsitaṁ
 abhisamecca anumodati udāhu no yannūnāhaṁ taṁ yakkhaṁ jāneyyaṁ
 yadi vā so yakkho bhagavato bhāsitaṁ abhisamecca anumodati yadi
 vā noti. Atha kho āyasmā mahāmoggallāno seyyathāpi
 nāma balavā puriso sammiñjitaṁ vā bāhaṁ pasāreyya pasāritaṁ vā
 bāhaṁ sammiñjeyya evameva pubbārāme migāramātu pāsāde
 antarahito devesu tāvatiṁsesu pāturahosi. Tena kho pana samayena
 sakko devānamindo ekapuṇḍarīke uyyāne dibbehi pañcahi turiyasatehi
 samappito samaṅgībhūto paricāreti. Addasā kho sakko devānamindo
 āyasmantaṁ mahāmoggallānaṁ dūratova āgacchantaṁ disvāna
 tāni dibbāni pañca turiyasatāni paṭipaṇāmetvā yenāyasmā
 mahāmoggallāno tenupasaṅkami upasaṅkamitvā āyasmantaṁ
-------------------------------------------------
[page 466]
 Mahāmoggallānaṁ etadavoca ehi kho mārisa moggallāna svāgataṁ
 mārisa moggallāna cirassaṁ kho mārisa moggallāna imaṁ
 pariyāyamakāsi yadidaṁ idhāgamanāya nisīda mārisa moggallāna idamāsanaṁ
 paññattanti. Nisīdi kho āyasmā mahāmoggallāno paññatte
 āsane. Sakkopi kho devānamindo aññataraṁ nīcaṁ āsanaṁ gahetvā
 ekamantaṁ nisīdi.
      [436] Ekamantaṁ nisinnaṁ kho sakkaṁ devānamindaṁ āyasmā
 mahāmoggallāno etadavoca yathākathaṁ pana [1]- te kosiya bhagavā
 saṅkhittena taṇhāsaṅkhayavimuttiṁ abhāsi sādhu mayampi etissā
 kathāya bhāgino assāma savanāyāti. Mayaṁ kho mārisa moggallāna
 bahukiccā bahukaraṇīyā appevanāma sakena karaṇīyena apica
 devānaṁyeva tāvatiṁsānaṁ < PTS. M I , 253 >karaṇīyena apica mārisa moggallāna sussutaṁyeva
 hoti sugahitaṁ sumanasikataṁ supadhāritaṁ yanno kho khippameva
 antaradhāyati bhūtapubbaṁ mārisa moggallāna devāsurasaṅgāmo samūpabyuḷho 2-
 ahosi tasmiṁ kho pana mārisa moggallāna saṅgāme
 devā jiniṁsu asurā parājiniṁsu so kho ahaṁ mārisa moggallāna
 devāsurasaṅgāmaṁ 3- abhivijinitvā vijitasaṅgāmo tato paṭinivattitvā
 vejayantaṁ nāma pāsādaṁ māpesiṁ vejayantassa kho pana mārisa
 moggallāna pāsādassa ekasataṁ niyyūhaṁ ekamekasmiṁ niyyūhe
 satta satta kūṭāgārasatāni ekamekasmiṁ kūṭāgāre satta satta

  *  *  *  *  *  *
  Footnote:1 Ma. kho. 2 Ma. samupabyūḷho. 3 Ma. taṁ saṅgāmaṁ.
-------------------------------------------------
[page 467]
 Accharāyo ekamekissā accharāya satta satta paricārikāyo
 iccheyyāsi no tvaṁ mārisa moggallāna vejayantassa pāsādassa
 rāmaṇeyyakaṁ daṭṭhunti. Adhivāsesi kho āyasmā mahāmoggallāno
 tuṇhībhāvena.
      [437] Atha kho sakko ca devānamindo vessavaṇṇo ca
 mahārājā āyasmantaṁ mahāmoggallānaṁ purakkhatvā yena vejayanto
 pāsādo tenupasaṅkamiṁsu. Addasāsuṁ kho sakkassa devānamindassa
 paricārikāyo āyasmantaṁ mahāmoggallānaṁ dūratova āgacchantaṁ
 disvāna ottappamānā hiriyamānā sakaṁ sakaṁ ovarakaṁ pavisiṁsu.
 Seyyathāpi nāma suṇisā sassuraṁ disvā ottappati hiriyati evameva
 sakkassa devānamindassa paricārikāyo āyasmantaṁ mahāmoggallānaṁ
 disvā ottappamānā hiriyamānā sakaṁ sakaṁ ovarakaṁ pavisiṁsu. Atha
 kho sakko ca devānamindo vessavaṇṇo ca mahārājā āyasmantaṁ
 mahāmoggallānaṁ vejayante pāsāde anucaṅkamāpenti anucarāpenti
 idampi mārisa moggallāna passa vejayantassa pāsādassa
 rāmaṇeyyakaṁ idampi mārisa moggallāna passa vejayantassa pāsādassa
 rāmaṇeyyakanti. Sobhatidaṁ āyasmato kosiyassa yathātaṁ pubbe
 katapuññassa manussāpi kiñcideva rāmaṇeyyakaṁ disvā evamāhaṁsu
 sobhati vata bho yathā devānaṁ tāvatiṁsānanti tayidaṁ āyasmato kosiyassa
 sobhati yathātaṁ pubbe katapuññassāti. Atha kho āyasmato
-------------------------------------------------
[page 468]
 Mahāmoggallānassa etadahosi atibāḷhaṁ kho ayaṁ yakkho
 pamatto viharati yannūnāhaṁ imaṁ yakkhaṁ saṁvejeyyanti. Atha kho
 āyasmā mahāmoggallāno tathārūpaṁ iddhābhisaṅkhāraṁ abhisaṅkhāreti 1-
 yathā < PTS. M I , 254 >vejayantaṁ pāsādaṁ pādaṅguṭṭhakena saṅkampesi sampakampesi
 sampavedhesi. Atha kho sakko ca devānamindo vessavaṇṇo ca
 mahārājā devā ca tāvatiṁsā acchariyabbhūtacittajātā ahesuṁ acchariyaṁ
 vata bho abbhūtaṁ vata bho samaṇassa mahiddhikatā mahānubhāvatā yatra
 hi nāma dibbabhavanaṁ pādaṅguṭṭhakena saṅkampessati sampakampessati
 sampavedhessatīti.
      [438] Atha kho āyasmā mahāmoggallāno sakkaṁ devānamindaṁ
 saṁviggaṁ lomahaṭṭhajātaṁ viditvā sakkaṁ devānamindaṁ etadavoca
 yathākathaṁ pana kosiya bhagavā saṅkhittena taṇhāsaṅkhayavimuttiṁ abhāsi
 sādhu mayampi etissā kathāya bhāgino assāma savanāyāti. Idhāhaṁ
 mārisa moggallāna yena bhagavā tenupasaṅkamiṁ upasaṅkamitvā
 bhagavantaṁ abhivādetvā ekamantaṁ aṭṭhāsiṁ ekamantaṁ ṭhito kho
 ahaṁ mārisa moggallāna bhagavantaṁ etadavocaṁ kittāvatā nu kho
 bhante bhikkhu saṅkhittena taṇhāsaṅkhayavimutto hoti accantaniṭṭho
 accantayogakkhemī accantabrahmacārī accantapariyosāno seṭṭho
 devamanussānanti evaṁ vutte mārisa moggallāna bhagavā maṁ
 etadavoca idha devānaminda bhikkhuno sutaṁ hoti sabbe dhammā

  *  *  *  *  *  *
  Footnote:1 Ma. abhisaṅkhāsi.
-------------------------------------------------
[page 469]
 Nālaṁ abhinivesāyāti evañce taṁ devānaminda bhikkhuno sutaṁ hoti
 sabbe dhammā nālaṁ abhinivesāyāti so sabbaṁ dhammaṁ abhijānāti
 sabbaṁ dhammaṁ abhiññāya sabbaṁ dhammaṁ parijānāti sabbaṁ dhammaṁ
 pariññāya yaṅkiñci vedanaṁ vedeti sukhaṁ vā dukkhaṁ vā adukkhamasukhaṁ
 vā so tāsu vedanāsu aniccānupassī viharati virāgānupassī
 viharati nirodhānupassī viharati paṭinissaggānupassī viharati so tāsu
 vedanāsu aniccānupassī viharanto virāgānupassī viharanto
 nirodhānupassī viharanto paṭinissaggānupassī viharanto na kiñci loke
 upādiyati anupādiyaṁ na paritassati aparitassaṁ paccattaññeva
 parinibbāyati khīṇā jāti vusitaṁ brahmacariyaṁ kataṁ karaṇīyaṁ nāparaṁ
 itthattāyāti pajānāti ettāvatā kho devānaminda bhikkhu
 saṅkhittena taṇhāsaṅkhayavimutto hoti accantaniṭṭho accantayogakkhemī
 accantabrahmacārī accantapariyosāno seṭṭho devamanussānanti
 evaṁ kho me mārisa moggallāna bhagavā saṅkhittena
 taṇhāsaṅkhayavimuttiṁ abhāsīti. Atha < PTS. M I , 255 >kho āyasmā mahāmoggallāno
 sakkassa devānamindassa bhāsitaṁ abhinanditvā anumoditvā seyyathāpi
 nāma balavā puriso sammiñjitaṁ vā bāhaṁ pasāreyya pasāritaṁ vā bāhaṁ
 sammiñjeyya evameva devesu tāvatiṁsesu antarahito pubbārāme
 migāramātu pāsāde pāturahosi. Atha kho sakkassa devānamindassa
 paricārikāyo acirapakkante āyasmante mahāmoggallāne sakkaṁ
-------------------------------------------------
[page 470]
  Devānamindaṁ etadavocuṁ eso nu kho te mārisa so bhagavā
  satthāti. Na kho me mārisā so bhagavā satthā sabrahmacārī
  me eso āyasmā mahāmogallānoti. Lābhā [1]- te mārisa
  suladdhaṁ te mārisa yassa te sabrahmacārī evaṁ mahiddhiko evaṁ
  mahānubhāvo aho nūna te so bhagavā satthāti.
      [439] Atha kho āyasmā mahāmoggallāno yena bhagavā
 tenupasaṅkami upasaṅkamitvā bhagavantaṁ abhivādetvā ekamantaṁ nisīdi.
 Ekamantaṁ nisinno kho āyasmā mahāmoggallāno bhagavantaṁ
 etadavoca abhijānāti no bhante bhagavā āhunaññeva aññatarassa
 mahesakkhassa yakkhassa saṅkhittena taṇhāsaṅkhayavimuttiṁ bhāsitāti.
 Abhijānāmahaṁ moggallāna idha sakko devānamindo yenāhaṁ
 tenupasaṅkami upasaṅkamitvā maṁ abhivādetvā ekamantaṁ aṭṭhāsi
 ekamantaṁ ṭhito kho moggallāna sakko devānamindo maṁ etadavoca
 kittāvatā nu kho bhante bhikkhu saṅkhittena taṇhāsaṅkhayavimutto
 hoti accantaniṭṭho accantayogakkhemī accantabrahmacārī accantapariyosāno
 seṭṭho devamanussānanti evaṁ vutte ahaṁ moggallāna
 sakkaṁ devānamindaṁ etadavocaṁ idha devānaminda bhikkhuno sutaṁ hoti
 sabbe dhammā nālaṁ abhinivesāyāti evañce taṁ devānaminda
 bhikkhuno sutaṁ hoti sabbe dhammā nālaṁ abhinivesāyāti so
 sabbaṁ dhammaṁ abhijānāti sabbaṁ dhammaṁ abhiññāya sabbaṁ dhammaṁ

  *  *  *  *  *  *
  Footnote:1 Po. vata.
-------------------------------------------------
[page 471]
 Parijānāti sabbaṁ dhammaṁ pariññāya yaṅkiñci vedanaṁ vedeti sukhaṁ
 vā dukkhaṁ vā adukkhamasukhaṁ vā so tāsu vedanāsu aniccānupassī
 viharati virāgānupassī viharati nirodhānupassī viharati paṭinissaggānupassī
 viharati so tāsu vedanāsu aniccānupassī viharanto virāgānupassī
 viharanto nirodhānupassī viharanto paṭinissaggānupassī viharanto
 na kiñci loke upādiyati anupādiyaṁ na < PTS. M I , 256 >paritassati aparitassaṁ
 paccattaññeva parinibbāyati khīṇā jāti vusitaṁ brahmacariyaṁ kataṁ
 karaṇīyaṁ nāparaṁ itthattāyāti pajānāti ettāvatā kho devānaminda
 bhikkhu saṅkhittena taṇhāsaṅkhayavimutto hoti accantaniṭṭho
 accantayogakkhemī accantabrahmacārī accantapariyosāno seṭṭho
 devamanussānanti evaṁ kho ahaṁ moggallāna abhijānāmi sakkassa
 devānamindassa saṅkhittena taṇhāsaṅkhayavimuttiṁ bhāsitāti.
      Idamavoca bhagavā attamano āyasmā mahāmoggallāno
 bhagavato bhāsitaṁ abhinandīti.
               Cūḷataṇhāsaṅkhayasuttaṁ niṭṭhitaṁ sattamaṁ.
                    -------------
-------------------------------------------------
[page 472]
                     Mahātaṇhāsaṅkhayasuttaṁ
      [440] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tena kho pana samayena
 sātissa nāma bhikkhuno kevaṭṭaputtassa evarūpaṁ pāpakaṁ diṭṭhigataṁ
 uppannaṁ hoti tathāhaṁ bhagavatā dhammaṁ desitaṁ ājānāmi yathā
 tadevidaṁ viññāṇaṁ sandhāvati saṁsarati anaññanti. Assosuṁ kho
 sambahulā bhikkhū sātissa nāma bhikkhuno kevaṭṭaputtassa evarūpaṁ
 pāpakaṁ diṭṭhigataṁ uppannaṁ tathāhaṁ bhagavatā dhammaṁ desitaṁ ājānāmi
 yathā tadevidaṁ viññāṇaṁ sandhāvati saṁsarati anaññanti. Atha kho
 te bhikkhū yena sāti bhikkhu kevaṭṭaputto tenupasaṅkamiṁsu upasaṅkamitvā
 sātiṁ bhikkhuṁ kevaṭṭaputtaṁ etadavocuṁ saccaṁ kira te
 āvuso sāti evarūpaṁ pāpakaṁ diṭṭhigataṁ uppannaṁ tathāhaṁ bhagavatā
 dhammaṁ desitaṁ ājānāmi yathā tadevidaṁ viññāṇaṁ sandhāvati saṁsarati
 anaññanti. Evaṁ byā kho ahaṁ āvuso bhagavatā dhammaṁ desitaṁ
 ājānāmi yathā tadevidaṁ viññāṇaṁ sandhāvati saṁsarati anaññanti.
 Atha kho te bhikkhū sātiṁ bhikkhuṁ kevaṭṭaputtaṁ etasmā pāpakā
 diṭṭhigatā vivecetukāmā samanuyuñjanti samanuggāhanti samanubhāsanti
 mā evamāvuso sāti avaca mā bhagavantaṁ abbhācikkhi na hi
 sādhu bhagavato abbhakkhānaṁ na < PTS. M I , 257 >hi bhagavā evaṁ vadeyya anekapariyāyena
-------------------------------------------------
[page 473]
 Āvuso sāti paṭiccasamuppannaṁ viññāṇaṁ vuttaṁ bhagavatā
 aññatra paccayā natthi viññāṇassa sambhavoti. Evampi
 kho sāti bhikkhu kevaṭṭaputto tehi bhikkhūhi samanuyuñjiyamāno
 samanuggāhiyamāno samanubhāsiyamāno tadeva pāpakaṁ diṭṭhigataṁ thāmasā
 parāmassa 1- abhinivissa voharati evaṁ byā kho ahaṁ āvuso
 bhagavatā dhammaṁ desitaṁ ājānāmi yathā tadevidaṁ viññāṇaṁ sandhāvati
 saṁsarati anaññanti.
      [441] Yato kho te bhikkhū nāsakkhiṁsu sātiṁ bhikkhuṁ kevaṭṭaputtaṁ
 etasmā pāpakā diṭṭhigatā vivecetuṁ atha te bhikkhū yena bhagavā
 tenupasaṅkamiṁsu upasaṅkamitvā bhagavantaṁ abhivādetvā ekamantaṁ
 nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ
 sātissa nāma bhante bhikkhuno kevaṭṭaputtassa evarūpaṁ pāpakaṁ
 diṭṭhigataṁ uppannaṁ tathāhaṁ bhagavatā dhammaṁ desitaṁ ājānāmi yathā
 tadevidaṁ viññāṇaṁ sandhāvati saṁsarati anaññanti [2]- atha kho mayaṁ
 bhante yena sāti bhikkhu kevaṭṭaputto tenupasaṅkamimha upasaṅkamitvā
 sātiṁ bhikkhuṁ kevaṭṭaputtaṁ etadavocumha saccaṁ kira te
 āvuso sāti evarūpaṁ pāpakaṁ diṭṭhigataṁ uppannaṁ tathāhaṁ bhagavatā
 dhammaṁ desitaṁ ājānāmi yathā tadevidaṁ viññāṇaṁ sandhāvati saṁsarati
 anaññanti evaṁ vutte bhante sāti bhikkhu kevaṭṭaputto amhe
 etadavoca evaṁ byā kho ahaṁ āvuso bhagavatā dhammaṁ desitaṁ

  *  *  *  *  *  *
  Footnote:1 Po. Ma. sabbattha parāmasā. 2 Ma. assumha kho mayaṁ bhante sātissa kira nāma
 bhikkhuno kevaṭṭaputtassa evarūpaṁ pāpakaṁ ... saṁsarati anaññanti.
-------------------------------------------------
[page 474]
 Ājānāmi yathā tadevidaṁ viññāṇaṁ sandhāvati saṁsarati anaññanti
 atha kho mayaṁ bhante sātiṁ bhikkhu kevaṭṭaputtaṁ etasmā pāpakā
 diṭṭhigatā vivecetukāmā samanuyuñjimha samanuggāhimha samanubhāsimha
 mā evaṁ āvuso sāti avaca mā bhagavantaṁ abbhācikkhi na
 hi sādhu bhagavato abbhakkhānaṁ na hi bhagavā evaṁ vadeyya
 anekapariyāyena āvuso sāti paṭiccasamuppannaṁ viññāṇaṁ vuttaṁ
 bhagavatā aññatra paccayā natthi viññāṇassa sambhavoti evampi
 kho bhante sāti bhikkhu kevaṭṭaputto amhehi samanuyuñjiyamāno
 samanuggāhiyamāno samanubhāsiyamāno tadeva pāpakaṁ diṭṭhigataṁ thāmasā
 parāmassa abhinivissa voharati evaṁ byā kho ahaṁ āvuso
 bhagavatā dhammaṁ desitaṁ ājānāmi yathā tadevidaṁ viññāṇaṁ sandhāvati
 saṁsarati anaññanti yato kho mayaṁ bhante nāsakkhimhā sātiṁ
 bhikkhuṁ kevaṭṭaputtaṁ etasmā pāpakā diṭṭhigatā vivecetuṁ atha mayaṁ
 etamatthaṁ bhagavato ārocemāti.
      [442] Atha kho bhagavā aññataraṁ bhikkhuṁ āmantesi ehi
 tvaṁ bhikkhu mama vacanena sātiṁ bhikkhuṁ kevaṭṭaputtaṁ āmantehi satthā
 taṁ āvuso sāti āmantetīti. Evaṁ bhanteti kho so bhikkhu
 bhagavato paṭissutvā yena sāti bhikkhu kevaṭṭaputto tenupasaṅkami
 upasaṅkamitvā sātiṁ bhikkhuṁ kevaṭṭaputtaṁ etadavoca satthā taṁ
 āvuso sāti āmantetīti. Evamāvusoti kho sāti bhikkhu kevaṭṭaputto
-------------------------------------------------
[page 475]
 Tassa bhikkhuno paṭissutvā yena bhagavā tenupasaṅkami upasaṅkamitvā
 bhagavantaṁ abhivādetvā ekamantaṁ nisīdi. Ekamantaṁ nisinnaṁ
 kho sātiṁ bhikkhuṁ kevaṭṭaputtaṁ bhagavā etadavoca saccaṁ kira te
 sāti evarūpaṁ pāpakaṁ diṭṭhigataṁ uppannaṁ tathāhaṁ bhagavatā dhammaṁ
 desitaṁ ājānāmi yathā tadevidaṁ viññāṇaṁ sandhāvati saṁsarati
 anaññanti. Evaṁ byā kho ahaṁ bhante bhagavatā dhammaṁ desitaṁ
 ājānāmi yathā tadevidaṁ viññāṇaṁ sandhāvati saṁsarati anaññanti.
 Katamantaṁ sāti viññāṇanti. Yvāyaṁ bhante vado vedeyyo
 tatra tatra kalyāṇapāpakānaṁ kammānaṁ vipākaṁ paṭisaṁvedetīti.
 Kassa nu kho nāma tvaṁ moghapurisa mayā evaṁ dhammaṁ desitaṁ ājānāsi
 nanu mayā moghapurisa anekapariyāyena paṭiccasamuppannaṁ viññāṇaṁ
 vuttaṁ aññatra paccayā natthi viññāṇassa sambhavoti atha ca
 pana tvaṁ moghapurisa attanā duggahitena amhe ceva abbhācikkhasi
 attānañca khanasi bahuñca apuññaṁ pasavasi tañhi te moghapurisa
 bhavissati dīgharataṁ ahitāya dukkhāyāti.
      [443] Atha kho bhagavā bhikkhū āmantesi taṁ kiṁ maññatha
 bhikkhave apināyaṁ sāti bhikkhu kevaṭṭaputto usmīkatopi imasmiṁ
 dhammavinayeti. Kiñhi siyā bhante no hetaṁ bhanteti. Evaṁ
 vutte sāti bhikkhu kevaṭṭaputto tuṇhībhūto maṅkubhūto pattakkhandho
 adhomukho pajjhāyanto appaṭibhāṇo nisīdi. Atha kho bhagavā
-------------------------------------------------
[page 476]
 Sātiṁ bhikkhuṁ kevaṭṭaputtaṁ tuṇhībhūtaṁ maṅkubhūtaṁ pattakkhandhaṁ adhomukhaṁ
 pajjhāyantaṁ appaṭibhāṇaṁ viditvā sātiṁ bhikkhuṁ kevaṭṭaputtaṁ etadavoca
 paññāyissasi kho tvaṁ moghapurisa etena sakena pāpakena diṭṭhigatena
 idhāhaṁ bhikkhū paṭipucchissāmīti. Atha kho bhagavā bhikkhū
 āmantesi tumhepi me bhikkhave < PTS. M I , 259 >evaṁ dhammaṁ desitaṁ ājānātha
 yathāyaṁ sāti bhikkhu kevaṭṭaputto attanā duggahitena amhe ceva
 abbhācikkhati attānañca khanati bahuñca apuññaṁ pasavatīti. No
 hetaṁ bhante anekapariyāyena hi no bhante paṭiccasamuppannaṁ
 viññāṇaṁ vuttaṁ bhagavatā aññatra paccayā natthi viññāṇassa
 sambhavoti. Sādhu bhikkhave sādhu kho me tumhe bhikkhave evaṁ dhammaṁ
 desitaṁ ājānātha anekapariyāyena hi bhikkhave paṭiccasamuppannaṁ [1]- vuttaṁ
 mayā aññatra paccayā natthi viññāṇassa sambhavoti atha
 ca panāyaṁ sāti bhikkhu kevaṭṭaputto attanā duggahitena amhe
 ceva abbhācikkhati attānañca khanati bahuñca apuññaṁ pasavati
 tañhi tassa moghapurisassa bhavissati dīgharattaṁ ahitāya dukkhāya.
      [444] Yaññadeva bhikkhave paccayaṁ paṭicca uppajjati viññāṇaṁ
 tena teneva [2]- saṅkhyaṁ gacchati cakkhuñca paṭicca rūpe ca uppajjati
 viññāṇaṁ cakkhuviññāṇantveva saṅkhyaṁ gacchati sotañca paṭicca
 sadde ca uppajjati viññāṇaṁ sotaviññāṇantveva saṅkhyaṁ gacchati
 ghānañca paṭicca gandhe ca uppajjati viññāṇaṁ ghānaviññāṇantveva

  *  *  *  *  *  *
  Footnote:1 Ma. viññāṇaṁ. 2 Ma. viññāṇaṁ tveva.
-------------------------------------------------
[page 477]
 Saṅkhyaṁ gacchati jivhañca paṭicca rase ca uppajjati viññāṇaṁ
 jivhāviññāṇantveva saṅkhyaṁ gacchati kāyañca paṭicca phoṭṭhabbe ca
 uppajjati viññāṇaṁ kāyaviññāṇantveva saṅkhyaṁ gacchati manañca
 paṭicca dhamme ca uppajjati viññāṇaṁ manoviññāṇantveva saṅkhyaṁ
 gacchati. Seyyathāpi bhikkhave yaññadeva [1]- paṭicca aggi jalati tena
 teneva saṅkhyaṁ gacchati kaṭṭhañca paṭicca aggi jalati kaṭṭhaggitveva
 saṅkhyaṁ gacchati sakalikañca paṭicca aggi jalati sakalikaggitveva saṅkhyaṁ
 gacchati tiṇañca paṭicca aggi jalati tiṇaggitveva saṅkhyaṁ gacchati
 gomayañca paṭicca aggi jalati gomayaggitveva saṅkhyaṁ gacchati thusañca
 paṭicca aggi jalati thusaggitveva saṅkhyaṁ gacchati saṅkārañca paṭicca
 aggi jalati saṅkāraggitveva saṅkhyaṁ gacchati evameva kho bhikkhave
 yaññadeva paccayaṁ paṭicca uppajjati viññāṇaṁ tena teneva saṅkhyaṁ
 gacchati cakkhuñca paṭicca rūpe ca uppajjati viññāṇaṁ cakkhuviññāṇantveva
 saṅkhyaṁ gacchati sotañca paṭicca sadde ca uppajjati
 viññāṇaṁ sotaviññāṇantveva saṅkhyaṁ < PTS. M I , 260 >gacchati ghānañca paṭicca
 gandhe ca uppajjati viññāṇaṁ ghānaviññāṇantveva saṅkhyaṁ gacchati
 jivhañca paṭicca rase ca uppajjati viññāṇaṁ jivhāviññāṇantveva
 saṅkhyaṁ gacchati kāyañca paṭicca phoṭṭhabbe ca uppajjati viññāṇaṁ
 kāyaviññāṇantveva saṅkhyaṁ gacchati manañca paṭicca dhamme ca
 uppajjati viññāṇaṁ manoviññāṇantveva saṅkhyaṁ gacchati.

  *  *  *  *  *  *
  Footnote:1 Ma. paccayaṁ.
-------------------------------------------------
[page 478]
      [445] Bhūtamidaṁ bhikkhave passathāti. Evaṁ bhante.
 Tadāhārasambhavanti bhikkhave passathāti. Evaṁ bhante. Tadāhāranirodhā
 yaṁ bhūtaṁ taṁ nirodhadhammanti bhikkhave passathāti. Evaṁ bhante.
 Bhūtamidaṁ nossūti bhikkhave kaṅkhāto uppajjati vicikicchāti. Evaṁ
 bhante. Tadāhārasambhavaṁ nossūti bhikkhave kaṅkhāto uppajjati
 vicikicchāti. Evaṁ bhante. Tadāhāranirodhā yaṁ bhūtaṁ taṁ nirodhadhammaṁ
 nossūti bhikkhave kaṅkhāto uppajjati vicikicchāti. Evaṁ bhante.
 Bhūtamidanti bhikkhave yathābhūtaṁ sammappaññāya passato yā vicikicchā
 sā pahīyatīti. Evaṁ bhante. Tadāhārasambhavanti bhikkhave yathābhūtaṁ
 sammappaññāya passato yā vicikicchā sā pahīyatīti. Evaṁ
 bhante. Tadāhāranirodhā yaṁ bhūtaṁ taṁ nirodhadhammanti bhikkhave
 yathābhūtaṁ sammappaññāya passato yā vicikicchā sā pahīyatīti.
 Evaṁ bhante. Bhūtamidanti bhikkhave itipi vo ettha nibbicikicchāti.
 Evaṁ bhante. Tadāhārasambhavanti bhikkhave itipi vo ettha
 nibbicikicchāti. Evaṁ bhante. Tadāhāranirodhā yaṁ bhūtaṁ taṁ
 nirodhadhammanti bhikkhave itipi vo ettha nibbicikicchāti. Evaṁ
 bhante. Bhūtamidanti bhikkhave yathābhūtaṁ sammappaññāya sudiṭṭhanti.
 Evaṁ bhante. Tadāhārasambhavanti bhikkhave yathābhūtaṁ sammappaññāya
 sudiṭṭhanti. Evaṁ bhante. Tadāhāranirodhā yaṁ bhūtaṁ taṁ nirodhadhammanti
 bhikkhave yathābhūtaṁ sammappaññāya sudiṭṭhanti. Evaṁ bhante.
-------------------------------------------------
[page 479]
 Imañce tumhe bhikkhave diṭṭhiṁ evaṁ parisuddhaṁ evaṁ pariyodātaṁ
 allīyetha keḷāyetha dhaneyyātha 1- mamāyetha api nu tumhe bhikkhave
 kullūpamaṁ dhammaṁ desitaṁ ājāneyyātha nittharaṇatthāya no gahaṇatthāyāti.
 No hetaṁ bhante. < PTS. M I , 261 >Imañce tumhe bhikkhave diṭṭhiṁ evaṁ
 parisuddhaṁ evaṁ pariyodātaṁ na allīyetha na keḷāyetha na dhaneyyātha
 na mamāyetha api nu me tumhe bhikkhave kullūpamaṁ dhammaṁ desitaṁ
 ājāneyyātha nittharaṇatthāya no gahaṇatthāyāti. Evaṁ bhante.
      [446] Cattārome bhikkhave āhārā bhūtānaṁ vā sattānaṁ
 ṭhitiyā sambhavesīnaṁ vā sattānaṁ anuggahāya. Katame cattāro.
 Kavaḷiṅkāro āhāro oḷāriko vā sukhumo vā phasso dutiyo
 manosañcetanā tatiyā viññāṇaṁ catutthaṁ. Ime ca bhikkhave
 cattāro āhārā kiṁnidānā kiṁsamudayā kiṁjātikā kiṁpabhavā
 ime cattāro āhārā taṇhānidānā taṇhāsamudayā taṇhājātikā
 taṇhāpabhavā. Taṇhā cāyaṁ bhikkhave kiṁnidānā kiṁsamudayā
 kiṁjātikā kiṁpabhavā. Taṇhā vedanānidānā vedanāsamudayā vedanājātikā
 vedanāpabhavā. Vedanā cāyaṁ bhikkhave kiṁnidānā kiṁsamudayā
 kiṁjātikā kiṁpabhavā. Vedanā phassanidānā phassasamudayā phassajātikā
 phassapabhavā. Phasso cāyaṁ bhikkhave kiṁnidāno kiṁsamudayo kiṁjātiko
 kiṁpabhavo. Phasso saḷāyatananidāno saḷāyatanasamudayo saḷāyatanajātiko
 saḷāyatanapabhavo. Saḷāyatanañcidaṁ bhikkhave kiṁnidānaṁ

  *  *  *  *  *  *
  Footnote:1 Ma. dhanāyetha. sabbattha īdisameva.
-------------------------------------------------
[page 480]
 Kiṁsamudayaṁ kiṁjātikaṁ kiṁpabhavaṁ. Saḷāyatanaṁ nāmarūpanidānaṁ nāmarūpasamudayaṁ
 nāmarūpajātikaṁ nāmarūpapabhavaṁ. Nāmarūpañcidaṁ bhikkhave
 kiṁnidānaṁ kiṁsamudayaṁ kiṁjātikaṁ kiṁpabhavaṁ. Nāmarūpaṁ viññāṇanidānaṁ
 viññāṇasamudayaṁ viññāṇajātikaṁ viññāṇapabhavaṁ. Viññāṇañcidaṁ
 bhikkhave kiṁnidānaṁ kiṁsamudayaṁ kiṁjātikaṁ kiṁpabhavaṁ. Viññāṇaṁ saṅkhāranidānaṁ
 saṅkhārasamudayaṁ saṅkhārajātikaṁ saṅkhārapabhavaṁ. Saṅkhārā cime
 bhikkhave kiṁnidānā kiṁsamudayā kiṁjātikā kiṁpabhavā. Saṅkhārā
 avijjānidānā avijjāsamudayā avijjājātikā avijjāpabhavā.
 Iti kho bhikkhave avijjāpaccayā saṅkhārā saṅkhārapaccayā viññāṇaṁ
 viññāṇapaccayā nāmarūpaṁ nāmarūpapaccayā saḷāyatanaṁ saḷāyatanapaccayā
 phasso phassapaccayā vedanā vedanāpaccayā taṇhā
 taṇhāpaccayā upādānaṁ upādānapaccayā bhavo bhavapaccayā
 jāti jātipaccayā jarāmaraṇaṁ sokaparidevadukkhadomanassupāyāsā
 sambhavanti evametassa kevalassa dukkhakkhandhassa samudayo hoti.
      [447] Jātipaccayā jarāmaraṇanti iti kho panetaṁ vuttaṁ
 jātipaccayā nu kho bhikkhave jarāmaraṇaṁ no vā kathaṁ vā ettha
 hotīti. Jātipaccayā bhante jarāmaraṇaṁ evaṁ no ettha hoti
 jātipaccayā jarāmaraṇanti. Bhavapaccayā jātīti iti kho panetaṁ
 vuttaṁ bhavapaccayā < PTS. M I , 262 >nu kho bhikkhave jāti no vā kathaṁ vā ettha
 hotīti. Bhavapaccayā bhante jāti evaṁ no ettha hoti bhavapaccayā
-------------------------------------------------
[page 481]
 Jātīti. Upādānapaccayā bhavoti iti kho panetaṁ vuttaṁ upādānapaccayā
 nu kho bhikkhave bhavo no vā kathaṁ vā ettha hotīti.
 Upādānapaccayā bhante bhavo evaṁ no ettha hoti upādānapacacyā
 bhavoti. Taṇhāpaccayā upādānanti iti kho panetaṁ
 vuttaṁ taṇhāpaccayā nu kho bhikkhave upādānaṁ no vā kathaṁ
 vā ettha hotīti. Taṇhāpaccayā bhante upādānaṁ evaṁ no
 ettha hoti taṇhāpaccayā upādānanti. Vedanāpaccayā
 taṇhāti iti kho panetaṁ vuttaṁ vedanāpaccayā nu kho bhikkhave
 taṇhā no vā kathaṁ vā ettha hotīti. Vedanāpaccayā bhante
 taṇhā evaṁ no ettha hoti vedanāpaccayā taṇhāti.
 Phassapaccayā vedanāti iti kho panetaṁ vuttaṁ phassapaccayā nu
 kho bhikkhave vedanā no vā kathaṁ vā ettha hotīti. Phassapaccayā
 bhante vedanā evaṁ no ettha hoti phassapaccayā vedanāti.
 Saḷāyatanapaccayā phassoti iti kho panetaṁ vuttaṁ saḷāyatanapaccayā
 nu kho bhikkhave phasso no vā kathaṁ vā ettha hotīti.
 Saḷāyatanapaccayā bhante phasso evaṁ no ettha hoti saḷāyatanapaccayā
 phassoti. Nāmarūpapaccayā saḷāyatananti iti kho panetaṁ
 vuttaṁ nāmarūpapaccayā nu kho bhikkhave saḷāyatanaṁ no vā kathaṁ
 vā ettha hotīti. Nāmarūpapaccayā bhante saḷāyatanaṁ evaṁ no
 ettha hoti nāmarūpapaccayā saḷāyatananti. Viññāṇapaccayā
-------------------------------------------------
[page 482]
 Nāmarūpanti iti kho panetaṁ vuttaṁ viññāṇapaccayā nu kho
 bhikkhave nāmarūpaṁ no vā kathaṁ vā ettha hotīti. Viññāṇapaccayā
 bhante nāmarūpaṁ evaṁ no ettha hoti viññāṇapaccayā
 nāmarūpanti. Saṅkhārapaccayā viññāṇanti iti kho panetaṁ vuttaṁ
 saṅkhārapaccayā nu kho bhikkhave viññāṇaṁ no vā kathaṁ vā ettha
 hotīti. Saṅkhārapaccayā bhante viññāṇaṁ evaṁ no ettha hoti
 saṅkhārapaccayā viññāṇanti. Avijjāpaccayā saṅkhārāti iti kho
 panetaṁ vuttaṁ avijjāpaccayā nu kho bhikkhave saṅkhārā no vā
 kathaṁ vā ettha hotīti. Avijjāpaccayā bhante saṅkhārā evaṁ no
 ettha hoti avijjāpaccayā saṅkhārāti.
      [448] Sādhu bhikkhave iti kho bhikkhave tumhepi < PTS. M I , 263 >evaṁ vadetha
 ahampi evaṁ vadāmi imasmiṁ sati idaṁ hoti imassuppādā
 idaṁ uppajjati yadidaṁ avijjāpaccayā saṅkhārā saṅkhārapaccayā
 viññāṇaṁ viññāṇapaccayā nāmarūpaṁ nāmarūpapaccayā saḷāyatanaṁ
 saḷāyatanapaccayā phasso phassapaccayā vedanā vedanāpaccayā
 taṇhā taṇhāpaccayā upādānaṁ upādānapaccayā bhavo bhavapaccayā
 jāti jātipaccayā jarāmaraṇaṁ sokaparidevadukkhadomanassupāyāsā
 sambhavanti evametassa kevalassa dukkhakkhandhassa samudayo hoti.
 Avijjāya tveva asesavirāganirodhā saṅkhāranirodho saṅkhāranirodhā
 viññāṇanirodho viññāṇanirodhā nāmarūpanirodho nāmarūpanirodhā
-------------------------------------------------
[page 483]
 Saḷāyatananirodho saḷāyatananirodhā phassanirodho phassanirodhā
 vedanānirodho vedanānirodhā taṇhānirodho taṇhānirodhā
 upādānanirodho upādānanirodhā bhavanirodho bhavanirodhā
 jātinirodho jātinirodhā jarāmaraṇaṁ sokaparidevadukkhadomanassupāyāsā
 nirujjhanti evametassa kevalassa dukkhakkhandhassa nirodho
 hoti.
      [449] Jātinirodhā jarāmaraṇanirodhoti iti kho panetaṁ vuttaṁ
 jātinirodhā nu kho bhikkhave jarāmaraṇanirodho no vā kathaṁ vā
 ettha hotīti. Jātinirodhā bhante jarāmaraṇanirodho evaṁ no
 ettha hoti jātinirodhā jarāmaraṇanirodhoti. Bhavanirodhā jātinirodhoti
 iti kho panetaṁ vuttaṁ bhavanirodhā nu kho bhikkhave
 jātinirodho no vā kathaṁ vā ettha hotīti. Bhavanirodhā bhante
 jātinirodho evaṁ no ettha hoti bhavanirodhā jātinirodhoti.
 Upādānanirodhā bhavanirodhoti iti kho panetaṁ vuttaṁ upādānanirodhā
 nu kho bhikkhave bhavanirodho no vā kathaṁ vā ettha hotīti.
 Upādānanirodhā bhavanirodho evaṁ no ettha hoti upādānanirodhā
 bhavanirodhoti. Taṇhānirodhā upādānanirodhoti iti kho panetaṁ
 vuttaṁ taṇhānirodhā nu kho bhikkhave upādānanirodho no vā
 kathaṁ vā ettha hotīti. Taṇhānirodhā bhante upādānanirodho
 evaṁ no ettha hoti taṇhānirodhā upādānanirodhoti. Vedanānirodhā
-------------------------------------------------
[page 484]
 Taṇhānirodhoti iti kho panetaṁ vuttaṁ vedanānirodhā
 nu kho bhikkhave taṇhānirodho no vā kathaṁ vā ettha hotīti.
 Vedanānirodhā bhante taṇhānirodho evaṁ no ettha hoti
 vedanānirodhā taṇhānirodhoti. Phassanirodhā vedanānirodhoti < PTS. M I , 264 >iti
 kho panetaṁ vuttaṁ phassanirodhā nu kho bhikkhave vedanānirodho no vā
 kathaṁ vā ettha hotīti. Phassanirodhā bhante vedanānirodho evaṁ
 no ettha hoti phassanirodhā vedanānirodhoti. Saḷāyatananirodhā
 phassanirodhoti iti kho panetaṁ vuttaṁ saḷāyatananirodhā nu kho
 bhikkhave phassanirodho no vā kathaṁ vā ettha hotīti. Saḷāyatananirodhā
 bhante phassanirodho evaṁ no ettha hoti saḷāyatananirodhā
 phassanirodhoti. Nāmarūpanirodhā saḷāyatananirodhoti iti
 kho panetaṁ vuttaṁ nāmarūpanirodhā nu kho bhikkhave saḷāyatananirodho
 no vā kathaṁ vā ettha hotīti. Nāmarūpanirodhā bhante saḷāyatananirodho
 evaṁ no ettha hoti nāmarūpanirodhā saḷāyatananirodhoti.
 Viññāṇanirodhā nāmarūpanirodhoti iti kho panetaṁ vuttaṁ viññāṇanirodhā
 nu kho bhikkhave nāmarūpanirodho no vā kathaṁ vā ettha
 hotīti. Viññāṇanirodhā bhante nāmarūpanirodho evaṁ no ettha
 hoti viññāṇanirodhā nāmarūpanirodhoti. Saṅkhāranirodhā viññāṇanirodhoti
 iti kho panetaṁ vuttaṁ saṅkhāranirodhā nu kho bhikkhave
 viññāṇanirodho no vā kathaṁ vā ettha hotīti. Saṅkhāranirodhā
-------------------------------------------------
[page 485]
 Bhante viññāṇanirodho evaṁ no ettha hoti viññāṇanirodhā
 nāmarūpanirodhoti. Saṅkhāranirodhā nāmarūpanirodhoti iti kho panetaṁ
 vuttaṁ saṅkhāranirodhā nu kho bhikkhave viññāṇanirodho no vā
 kathaṁ vā ettha hotīti. Saṅkhāranirodhā bhante viññāṇanirodho
 evaṁ no ettha hoti saṅkhāranirodhā viññāṇanirodhoti.
 Avijjānirodhā saṅkhāranirodhoti iti kho panetaṁ vuttaṁ avijjānirodhā
 nu kho bhikkhave saṅkhāranirodho no vā kathaṁ vā ettha
 hotīti. Avijjānirodhā bhante saṅkhāranirodho evaṁ no ettha
 hoti avijjānirodhā saṅkhāranirodhoti.
      [450] Sādhu bhikkhave iti kho bhikkhave tumhepi evaṁ vadetha
 ahampi evaṁ vadāmi imasmiṁ asati idaṁ na hoti imassa
 nirodhā idaṁ nirujjhati yadidaṁ avijjānirodhā saṅkhāranirodho saṅkhāranirodhā
 viññāṇanirodho viññāṇanirodhā nāmarūpanirodho nāmarūpanirodhā
 saḷāyatananirodho saḷāyatananirodhā phassanirodho phassanirodhā
 vedanānirodho vedanānirodhā taṇhānirodho taṇhānirodhā
 upādānanirodho upādānanirodhā bhavanirodho bhavanirodhā
 jātinirodho jātinirodhā jarāmaraṇaṁ sokaparidevadukkhadomanassupāyāsā
 nirujjhanti evametassa kevalassa dukkhakkhandhassa nirodho
 hoti.
      [451] Api nu tumhe bhikkhave evaṁ jānantā evaṁ passantā
-------------------------------------------------
[page 486]
 Pubbantaṁ vā paṭidhāveyyātha ahesumhā nu kho mayaṁ atītamaddhānaṁ
 na nu kho ahesumhā atītamaddhānaṁ kiṁ nu kho ahesumhā atītamaddhānaṁ
 kathaṁ nu kho ahesumhā atītamaddhānaṁ kiṁ hutvā kiṁ
 ahesumhā nu kho mayaṁ atītamaddhānanti. No hetaṁ bhante.
 Api nu tumhe bhikkhave evaṁ jānantā evaṁ passantā aparantaṁ
 vā paṭidhāveyyātha bhavissāma nu kho mayaṁ anāgatamaddhānaṁ na
 nu kho bhavissāma anāgatamaddhānaṁ kiṁ nu kho bhavissāma anāgatamaddhānaṁ
 kathaṁ nu kho bhavissāma anāgatamaddhānaṁ kiṁ hutvā kiṁ
 bhavissāma nu kho mayaṁ anāgatamaddhānanti. No hetaṁ bhante.
 Api nu tumhe bhikkhave evaṁ jānantā evaṁ passantā etarahi vā
 paccuppannaddhānaṁ ārabbha ajjhattaṁ kathaṁkathī assatha ahaṁ nu khosmi
 no nu khosmi kinnu khosmi kathaṁ nu khosmi ayaṁ nu kho
 satto kuto āgato so kuhiṅgāmī bhavissatīti. No hetaṁ
 bhante. Api nu tumhe bhikkhave evaṁ jānantā evaṁ passantā
 evaṁ vadeyyātha satthā no garu satthu gāraveneva 1- mayaṁ evaṁ
 vadeyyāmāti 2-. No hetaṁ bhante. Api nu tumhe bhikkhave
 evaṁ jānantā evaṁ passantā evaṁ vadeyyātha samaṇo evamāha
 samaṇā ca na ca mayaṁ evaṁ vademāti. No hetaṁ bhante.
 Api nu tumhe bhikkhave evaṁ jānantā evaṁ passantā aññaṁ

  *  *  *  *  *  *
  Footnote:1 Ma. gāravena ca. 2 Ma. vademāti.
-------------------------------------------------
[page 487]
 Satthāraṁ uddiseyyāthāti. No hetaṁ bhante. Api nu tumhe bhikkhave
 evaṁ jānantā evaṁ passantā yāni tāni puthusamaṇabrāhmaṇānaṁ
 vattakotūhalamaṅgalāni tāni sārato paccāgaccheyyāthāti.
 No hetaṁ bhante. Nanu bhikkhave yadeva tumhākaṁ sāmaṁ
 ñātaṁ sāmaṁ diṭṭhaṁ sāmaṁ viditaṁ tadeva tumhe vadeyyāthāti 1-.
 Evaṁ bhante. Sādhu bhikkhave upanītā kho me tumhe bhikkhave
 iminā sandiṭṭhikena dhammena akālikena ehipassikena opanayikena
 paccattaṁ veditabbena viññūhi sandiṭṭhiko ayaṁ bhikkhave dhammo
 akāliko ehipassiko opanayiko paccattaṁ veditabbo viññūhīti
 iti yantaṁ vuttaṁ idametaṁ paṭicca vuttaṁ.
      [452] Tiṇṇaṁ kho pana bhikkhave sannipātā gabbhassāvakkanti
 hoti. Idha mātāpitaro ca sannipatitā honti mātā ca na utunī
 hoti gandhabbo ca na paccupaṭṭhito hoti neva tāva gabbhassāvakkanti
 hoti. Idha mātāpitaro ca sannipatitā honti mātā ca
 utunī hoti gandhabbo ca na paccupaṭṭhito hoti neva tāva
 gabbhassāvakkanti hoti. Yato ca kho bhikkhave mātāpitaro ca
 sannipatitā honti mātā ca utunī hoti gandhabbo ca paccupaṭṭhito
 hoti evaṁ tiṇṇaṁ sannipātā gabbhassāvakkanti hoti.
 Tamenaṁ bhikkhave mātā nava vā dasa vā māse gabbhaṁ kucchinā
 pariharati mahatā saṁsayena garubhāraṁ tamenaṁ bhikkhave mātā navannaṁ

  *  *  *  *  *  *
  Footnote:1 Ma. vadethāti.
-------------------------------------------------
[page 488]
 Vā dasannaṁ vā māsānaṁ accayena vijāyati mahatā saṁsayena garubhāraṁ
 tamenaṁ jātaṁ samānaṁ sakena lohitena posesi.
      [453] Lohitañhetaṁ bhikkhave ariyassa vinaye yadidaṁ mātu
 thaññaṁ. Sa kho so bhikkhave kumāro vuḍḍhimanvāya indriyānaṁ
 paripākamanvāya yāni tāni kumārakānaṁ kīḷāpanakāni tehi kīḷati
 seyyathīdaṁ vaṅkaṁ ghaṭikaṁ mokkhacikaṁ ciṅgulikaṁ 1- pattāḷhakaṁ rathakaṁ dhanukaṁ.
 Sa kho so bhikkhave kumāro vuḍḍhimanvāya indriyānaṁ paripākamanvāya
 pañcahi kāmaguṇehi samappito samaṅgībhūto paricāreti
 cakkhuviññeyyehi rūpehi iṭṭhehi kantehi manāpehi piyarūpehi
 kāmūpasañhitehi rajanīyehi pemanīyehi sotaviññeyyehi saddehi ...
 Ghānaviññeyyehi gandhehi ... Jivhāviññeyyehi rasehi ...
 Kāyaviññeyyehi phoṭṭhabbehi iṭṭhehi kantehi manāpehi piyarūpehi
 kāmūpasañhitehi rajanīyehi pemanīyehi. So cakkhunā rūpaṁ disvā
 piyarūpe rūpe sārajjati appiyarūpe rūpe byāpajjati anupaṭṭhitakāyasati
 ca viharati parittacetaso tañca cetovimuttiṁ paññāvimuttiṁ
 yathābhūtaṁ nappajānāti yatthassa te pāpakā akusalā
 dhammā aparisesā nirujjhanti. So evaṁ anurodhavirodhaṁ samāpanno
 yaṅkiñci vedanaṁ vedeti sukhaṁ vā dukkhaṁ vā adukkhamasukhaṁ vā. So
 taṁ vedanaṁ abhinandati abhivadati ajjhosāya tiṭṭhati. Tassa taṁ
 vedanaṁ abhinandato abhivadato ajjhosāya tiṭṭhato uppajjati

  *  *  *  *  *  *
  Footnote:1 Po. piṅgulikaṁ. Ma. ciṅgulakaṁ.
-------------------------------------------------
[page 489]
 Nandi yā vedanāsu nandi tadupādānaṁ tassa upādānapaccayā
 bhavo bhavapaccayā jāti jātipaccayā jarāmaraṇaṁ sokaparidevadukkhadomanassupāyāsā
 sambhavanti evametassa kevalassa dukkhakkhandhassa
 samudayo hoti. Sotena saddaṁ sutvā ... Ghānena gandhaṁ ghāyitvā ...
 Jivhāya rasaṁ sāyitvā < PTS. M I , 267 >... Kāyena phoṭṭhabbaṁ phusitvā ... Manasā
 dhammaṁ viññāya piyarūpe dhamme sārajjati appiyarūpe dhamme
 byāpajjati anupaṭṭhitakāyasati ca viharati parittacetaso tañca
 cetovimuttiṁ paññāvimuttiṁ yathābhūtaṁ nappajānāti yatthassa te
 pāpakā akusalā dhammā aparisesā nirujjhanti. So evaṁ anurodhavirodhaṁ
 samāpanno yaṅkiñci vedanaṁ vedeti sukhaṁ vā dukkhaṁ vā
 adukkhamasukhaṁ vā. So taṁ vedanaṁ abhinandati abhivadati ajjhosāya
 tiṭṭhati. Tassa taṁ vedanaṁ abhinandato abhivadato ajjhosāya tiṭṭhato
 uppajjati nandi yā vedanāsu nandi tadupādānaṁ tassa upādānapaccayā
 bhavo bhavapaccayā jāti jātipaccayā jarāmaraṇaṁ sokaparidevadukkhadomanassupāyāsā
 sambhavanti evametassa kevalassa
 dukkhakkhandhassa samudayo hoti.
      [454] Idha bhikkhave tathāgato loke uppajjati arahaṁ sammāsambuddho
 vijjācaraṇasampanno sugato lokavidū anuttaro purisadammasārathi
 satthā devamanussānaṁ buddho bhagavā so imaṁ lokaṁ sadevakaṁ
 samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ
-------------------------------------------------
[page 490]
 Abhiññā sacchikatvā pavedeti so dhammaṁ deseti ādikalyāṇaṁ
 majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ
 parisuddhaṁ brahmacariyaṁ pakāseti. Taṁ dhammaṁ suṇāti gahapati vā
 gahapatiputto vā aññatarasmiṁ vā kule pacchā jāto. So taṁ
 dhammaṁ sutvā tathāgate saddhaṁ paṭilabhati. So tena saddhāpaṭilābhena
 samannāgato iti paṭisañcikkhati sambādho gharāvāso rajāpatho
 abbhokāso pabbajjā nayidaṁ sukaraṁ agāraṁ ajjhāvasatā ekantaparipuṇṇaṁ
 ekantaparisuddhaṁ saṅkhalikhitaṁ brahmacariyaṁ carituṁ yannūnāhaṁ
 kesamassuṁ ohāretvā kāsāyāni vatthāni acchādetvā agārasmā
 anagāriyaṁ pabbajeyyanti. So aparena samayena appaṁ vā bhogakkhandhaṁ
 pahāya mahantaṁ vā bhogakkhandhaṁ pahāya appaṁ vā ñātiparivaṭṭaṁ pahāya
 mahantaṁ vā ñātiparivaṭṭaṁ pahāya kesamassuṁ ohāretvā kāsāyāni
 vatthāni acchādetvā agārasmā anagāriyaṁ pabbajati.
      [455] So evaṁ pabbajito samāno bhikkhūnaṁ sikkhāsājīvasamāpanno
 pāṇātipātaṁ pahāya pāṇātipātā paṭivirato hoti
 nihitadaṇḍo nihitasattho lajjī dayāpanno < PTS. M I , 268 >sabbapāṇabhūtahitānukampī
 viharati. Adinnādānaṁ pahāya adinnādānā paṭivirato hoti
 dinnādāyī dinnapāṭikaṅkhī athenena sucibhūtena attanā viharati.
 Abrahmacariyaṁ pahāya brahmacārī hoti ārācārī virato methunā
 gāmadhammā. Musāvādaṁ pahāya musāvādā paṭivirato hoti saccavādī
-------------------------------------------------
[page 491]
 Saccasandho ṭheto paccayiko avisaṁvādako lokassa. Pisuṇaṁ vācaṁ
 pahāya pisuṇāya vācāya paṭivirato hoti ito sutvā na amutra
 akkhātā imesaṁ bhedāya amutra vā sutvā na imesaṁ akkhātā
 amūsaṁ bhedāya iti bhinnānaṁ vā sandhātā sahitānaṁ vā anuppadātā
 samaggārāmo samaggarato samagganandī samaggakaraṇiṁ vācaṁ bhāsitā
 hoti. Pharusaṁ vācaṁ pahāya pharusāya vācāya paṭivirato hoti yā sā
 vācā nelā kaṇṇasukhā pemanīyā hadayaṅgamā porī bahujanakantā
 bahujanamanāpā tathārūpiṁ vācaṁ bhāsitā hoti. Samphappalāpaṁ pahāya
 samphappalāpā paṭivirato hoti kālavādī bhūtavādī atthavādī dhammavādī
 vinayavādī nidhānavatiṁ vācaṁ bhāsitā hoti kālena sāpadesaṁ
 pariyantavatiṁ atthasañhitaṁ. [1]- Vījagāmabhūtagāmasamārambhā paṭivirato
 hoti. Ekabhattiko hoti rattūparato virato vikālabhojanā.
 Naccagītavāditavisūkadassanā paṭivirato hoti. Mālāgandhavilepanadhāraṇamaṇḍana-
 vibhūsanaṭṭhānā paṭivirato hoti. Uccāsayanamahāsayanā
 paṭivirato hoti. Jātarūparajatapaṭiggahaṇā paṭivirato hoti.
 Āmakadhaññapaṭiggahaṇā paṭivirato hoti. Āmakamaṁsapaṭiggahaṇā
 paṭivirato hoti. Itthīkumārikapaṭiggahaṇā paṭivirato hoti.
 Dāsīdāsapaṭiggahaṇā paṭivirato hoti. Khetta vatthupaṭiggahaṇā
 paṭivirato hoti. Ajeḷakapaṭiggahaṇā paṭivirato hoti. Kukkuṭasūkarapaṭiggahaṇā
 paṭivirato hoti. Hatthigavāssavaḷavapaṭiggahaṇā

  *  *  *  *  *  *
  Footnote:1 Po. Ma. so.
-------------------------------------------------
[page 492]
 Paṭivirato hoti. Dūteyyapahīṇagamanānuyogā paṭivirato hoti.
 Kayavikkayā paṭivirato hoti. Tulākūṭakaṁsakūṭamānakūṭā paṭivirato
 hoti. Ukkoṭanavañcananikatisāviyogā paṭivirato hoti.
 Chedanavadhabandhanaviparāmosāalopasahasākārā paṭivirato hoti. So santuṭṭho
 hoti kāyaparihārikena cīvarena kucchiparihārikena piṇḍapātena [1]- yena
 yeneva pakkamati samādāyeva pakkamati. Seyyathāpi nāma pakkhī
 sakuṇo yena yeneva ḍeti sapattabhārova ḍeti evameva bhikkhu
 santuṭṭho hoti kāyaparihārikena cīvarena kucchiparihārikena piṇḍapātena
 [2]- Yena yeneva pakkamati samādāyeva pakkamati. So iminā
 ariyena sīlakkhandhena samannāgato ajjhattaṁ anavajjasukhaṁ paṭisaṁvedeti.
 So cakkhunā rūpaṁ disvā na nimittaggāhī hoti nānubyañjanaggāhī
 yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā
 pāpakā akusalā dhammā anvāssaveyyuṁ tassa saṁvarāya paṭipajjati
 rakkhati cakkhundriyaṁ cakkhundriye saṁvaraṁ āpajjati. Sotena saddaṁ
 sutvā ... Ghānena gandhaṁ ghāyitvā ... Jivhāya rasaṁ sāyitvā ...
 Kāyena phoṭṭhabbaṁ phusitvā ... Manasā dhammaṁ viññāya na nimittaggāhī
 hoti nānubyañjanaggāhī yatvādhikaraṇamenaṁ manindriyaṁ asaṁvutaṁ viharantaṁ
 abhijjhādomanassā pāpakā akusalā dhammā anvāssaveyyuṁ tassa
 saṁvarāya paṭipajjati rakkhati manindriyaṁ manindriye saṁvaraṁ āpajjati.
 So iminā ariyena indriyasaṁvarena samannāgato ajjhattaṁ

  *  *  *  *  *  *
  Footnote:1-2 Ma. so.
-------------------------------------------------
[page 493]
 Abyāsekasukhaṁ paṭisaṁvedeti. So abhikkante paṭikkante sampajānakārī
 hoti ālokite vilokite sampajānakārī hoti sammiñjite pasārite
 sampajānakārī hoti saṅghāṭipatta cīvaradhāraṇe sampajānakārī hoti
 asite pīte khāyite sāyite sampajānakārī hoti uccārapassāvakamme
 sampajānakārī hoti gate ṭhite nisinne sutte jāgarite
 bhāsite tuṇhībhāve sampajānakārī hoti.
      [456] So iminā ca ariyena sīlakkhandhena samannāgato iminā
 ca ariyena indriyasaṁvarena samannāgato iminā ca ariyena satisampajaññena
 samannāgato vivittaṁ senāsanaṁ bhajati araññaṁ rukkhamūlaṁ
 pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ.
 So pacchābhattaṁ piṇḍapātapaṭikkanto nisīdati pallaṅkaṁ ābhujitvā
 ujuṁ kāyaṁ paṇidhāya parimukhaṁ satiṁ upaṭṭhapetvā. So abhijjhaṁ loke
 pahāya vigatābhijjhena cetasā viharati abhijjhāya cittaṁ parisodheti.
 Byāpādapadosaṁ pahāya abyāpannacitto viharati sabbapāṇabhūtahitānukampī
 byāpādapadosā cittaṁ parisodheti. Thīnamiddhaṁ pahāya
 vigatathīnamiddho viharati ālokasaññī sato sampajāno thīnamiddhā
 cittaṁ parisodheti. Uddhaccakukkuccaṁ pahāya anuddhato viharati
 ajjhattaṁ vūpasantacitto uddhaccakukkuccā cittaṁ parisodheti.
 Vicikicchaṁ pahāya tiṇṇavicikiccho viharati akathaṁkathī kusalesu dhammesu
 vicikicchāya < PTS. M I , 270 >cittaṁ parisodheti.
-------------------------------------------------
[page 494]
      [457] So ime pañca nīvaraṇe pahāya cetaso upakkilese
 paññāya dubbalīkaraṇe vivicceva kāmehi vivicca akusalehi dhammehi
 savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.
 Puna caparaṁ bhikkhave bhikkhu vitakkavicārānaṁ vūpasamā ajjhattaṁ
 sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ
 dutiyaṁ jhānaṁ upasampajja viharati .pe. Tatiyaṁ jhānaṁ ... Catutthaṁ
 jhānaṁ upasampajja viharati.
      [458] So cakkhunā rūpaṁ disvā piyarūpe rūpe na sārajjati
 appiyarūpe rūpe na byāpajjati upaṭṭhitakāyasati ca viharati
 appamāṇacetaso tañca cetovimuttiṁ paññāvimuttiṁ yathābhūtaṁ pajānāti
 yatthassa te pāpakā akusalā dhammā aparisesā nirujjhanti. So
 evaṁ anurodhavirodhavippahīno yaṅkiñci vedanaṁ vedeti sukhaṁ vā dukkhaṁ
 vā adukkhamasukhaṁ vā. So taṁ vedanaṁ nābhinandati nābhivadati na
 ajjhosāya tiṭṭhati. Tassa taṁ vedanaṁ anabhinandato anabhivadato na
 ajjhosāya tiṭṭhato yā vedanāsu nandi sā nirujjhati. Tassa nandinirodhā
 upādānanirodho upādānanirodhā bhavanirodho bhavanirodhā
 jātinirodho jātinirodhā jarāmaraṇaṁ sokaparidevadukkhadomanassupāyāsā
 nirujjhanti evametassa kevalassa dukkhakkhandhassa nirodho
 hoti. Sotena saddaṁ sutvā ... Ghānena gandhaṁ ghāyitvā ... Jivhāya
 rasaṁ sāyitvā ... Kāyena phoṭṭhabbaṁ phusitvā ... Manasā dhammaṁ viññāya

  *  *  *  *  *  *
  Footnote:1 Ma. sabbattha nanadī.
-------------------------------------------------
[page 495]
 Piyarūpe dhamme na sārajjati appiyarūpe dhamme na byāpajjati
 upaṭṭhitakāyasati ca viharati appamāṇacetaso tañca cetovimuttiṁ
 paññāvimuttiṁ yathābhūtaṁ pajānāti yatthassa te pāpakā akusalā
 dhammā aparisesā nirujjhanti. So evaṁ anurodhavirodhavippahīno
 yaṅkiñci vedanaṁ vedeti sukhaṁ vā dukkhaṁ vā adukkhamasukhaṁ vā. So
 taṁ vedanaṁ nābhinandati nābhivadati na ajjhosāya tiṭṭhati. Tassa
 taṁ vedanaṁ anabhinandato anabhivadato na ajjhosāya tiṭṭhato yā
 vedanāsu nandi sā nirujjhati. Tassa nandinirodhā upādānanirodho
 upādānanirodhā bhavanirodho bhavanirodhā jātinirodho jātinirodhā
 jarāmaraṇaṁ sokaparidevadukkhadomanassupāyāsā nirujjhanti evametassa
 kevalassa dukkhakkhandhassa nirodho hoti. Imaṁ kho me
 tumhe bhikkhave saṅkhittena taṇhāsaṅkhayavimuttiṁ dhāretha sātiṁ pana
 bhikkhuṁ kevaṭṭaputtaṁ mahātaṇhājālataṇhāsaṅghāṭapaṭimukkanti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
               Mahātaṇhāsaṅkhayasuttaṁ niṭṭhitaṁ aṭṭhamaṁ.
                      -------------
-------------------------------------------------
[page 496]
                       Mahāassapurasuttaṁ
      [459] Evamme sutaṁ ekaṁ samayaṁ bhagavā aṅgesu viharati
 assapuraṁ nāma aṅgānaṁ nigamo. Tatra kho bhagavā bhikkhū āmantesi
 bhikkhavoti. Bhadanteti te bhikkhū bhagavato paccassosuṁ. Bhagavā
 etadavoca samaṇā samaṇāti vo bhikkhave jano sañjānāti tumhe
 ca pana ke tumheti puṭṭhā samānā samaṇamhāti paṭijānātha
 tesaṁ vo bhikkhave evaṁsamaññānaṁ sataṁ evaṁpaṭiññānaṁ sataṁ ye
 dhammā samaṇakaraṇā ca brāhmaṇakaraṇā ca te dhamme samādāya
 vattissāma evanno ayaṁ amhākaṁ samaññā ca saccā bhavissati
 paṭiññā ca bhūtā yesañca mayaṁ cīvarapiṇḍapātasenāsanagilānapaccaya-
 bhesajjaparikkhāre 1- paribhuñjāma tesante kārā amhesu mahapphalā
 bhavissanti mahānisaṁsā amhākañcevāyaṁ pabbajjā avañjhā
 bhavissati saphalā saudrayāti evañhi vo bhikkhave sikkhitabbanti.
      [460] Katame ca bhikkhave dhammā samaṇakaraṇā ca brāhmaṇakaraṇā
 ca. Hirottappena samannāgatā bhavissāmāti evañhi
 vo bhikkhave sikkhitabbanti. Siyā kho pana bhikkhave tumhākaṁ
 evamassa hirottappenamha samannāgatā alamettāvatā katamettāvatā
 anuppatto no sāmaññattho natthi [2]- kañci uttariṁ
 karaṇīyanti tāvatakeneva ca 3- tuṭṭhiṁ āpajjeyyātha ārocayāmi vo

  *  *  *  *  *  *
  Footnote:1 Ma. cīvara ... parikkhāraṁ. 2 Po. Ma. no. 3 Ma. sabbattha casaddo natthi.
-------------------------------------------------
[page 497]
 Bhikkhave paṭivedayāmi vo bhikkhave mā vo sāmaññatthikānaṁ sataṁ
 sāmaññattho parihāyi sati 1- uttariṁ karaṇīye.
      [461] Kiñca bhikkhave uttariṁ karaṇīyaṁ. Parisuddho no
 kāyasamācāro bhavissati uttāno vivaṭo na ca chiddavā saṁvuto ca
 tāya ca pana parisuddhakāyasamācāratāya nevattānukkaṁsissāma na paraṁ
 vambhissāmāti evañhi vo bhikkhave sikkhitabbaṁ. Siyā kho pana
 bhikkhave tumhākaṁ evamassa hirottappenamha samannāgatā
 parisuddho no kāyasamācāro alamettāvatā katamettāvatā
 anuppatto no sāmaññattho natthi no kiñci uttariṁ karaṇīyanti
 tāvatakeneva ca tuṭṭhiṁ āpajjeyyātha ārocayāmi vo bhikkhave
 paṭivedayāmi vo bhikkhave mā vo sāmaññatthikānaṁ sataṁ sāmaññattho
 parihāyi sati uttariṁ karaṇīye.
      [462] Kiñca bhikkhave uttariṁ karaṇīyaṁ. Parisuddho no
 vacīsamācāro bhavissati uttāno vivaṭo na ca chiddavā saṁvuto ca
 tāya ca pana parisuddhavacīsamācāratāya nevattānukkaṁsissāma na paraṁ
 vambhissāmāti evañhi vo bhikkhave sikkhitabbaṁ. Siyā kho pana
 bhikkhave tumhākaṁ evamassa hirottappenamha samannāgatā
 parisuddho no kāyasamācāro parisuddho vacīsamācāro alamettāvatā
 katamettāvatā anuppatto no sāmaññattho natthi no kiñci
 uttariṁ karaṇīyanti tāvatakeneva ca tuṭṭhiṁ āpajjeyyātha ārocayāmi

  *  *  *  *  *  *
  Footnote:1 Po. sabbattha ayaṁ pāṭho natthi.
-------------------------------------------------
[page 498]
 Vo bhikkhave paṭivedayāmi vo bhikkhave mā vo sāmaññatthikānaṁ sataṁ
 sāmaññattho parihāyi sati uttariṁ karaṇīye.
      [463] Kiñca bhikkhave uttariṁ karaṇīyaṁ. Parisuddho no
 manosamācāro bhavissati uttāno vivaṭo na ca chiddavā saṁvuto ca
 tāya ca pana parisuddhamanosamācāratāya nevattānukkaṁsissāma na
 paraṁ vambhissāmāti evañhi vo bhikkhave sikkhitabbaṁ. Siyā kho
 pana bhikkhave tumhākaṁ evamassa hirottappenamha samannāgatā
 parisuddho no kāyasamācāro parisuddho vacīsamācāro parisuddho
 manosamācāro alametatāvatā katamettāvatā anuppatto no
 sāmaññattho natthi no kiñci uttariṁ karaṇīyanti tāvatakeneva
 ca tuṭṭhiṁ āpajjeyyātha ārocayāmi vo bhikkhave paṭivedayāmi vo
 bhikkhave mā vo sāmaññatthikānaṁ sataṁ sāmaññattho parihāyi sati
 uttariṁ karaṇīye.
      [464] Kiñca bhikkhave uttariṁ karaṇīyaṁ. Parisuddho no ājīvo
 bhavissati uttāno vivaṭo na ca chiddavā saṁvuto ca tāya ca
 pana parisuddhājīvatāya nevattānukkaṁsissāma na paraṁ vambhissāmāti
 evañhi vo bhikkhave sikkhitabbaṁ. Siyā kho pana bhikkhave tumhākaṁ
 evamassa hirottappenamha samannāgatā parisuddho no
 kāyasamācāro parisuddho < PTS. M I , 273 >vacīsamācāro parisuddho manosamācāro
 parisuddho ājīvo alamettāvatā katamettāvatā anuppatto no
-------------------------------------------------
[page 499]
 Sāmaññattho natthi no kiñci uttariṁ karaṇīyanti tāvatakeneva ca
 tuṭṭhiṁ āpajjeyyātha ārocayāmi vo bhikkhave paṭivedayāmi vo
 bhikkhave mā vo sāmaññatthikānaṁ sataṁ sāmaññattho parihāyi
 sati uttariṁ karaṇīye.
      [465] Kiñca bhikkhave uttariṁ karaṇīyaṁ. Indriyesu guttadvārā
 bhavissāma cakkhunā rūpaṁ disvā na nimittaggāhī nānubyañjanaggāhī
 yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā
 pāpakā akusalā dhammā anvāssaveyyuṁ tassa saṁvarāya paṭipajjissāma
 rakkhissāma cakkhundriyaṁ cakkhundriye saṁvaraṁ āpajjissāma.
 Sotena saddaṁ sutvā ... Ghānena gandhaṁ ghāyitvā ... Jivhāya rasaṁ
 sāyitvā ... Kāyena phoṭṭhabbaṁ phusitvā ... Manasā dhammaṁ viññāya
 na nimittaggāhī nānubyañjanaggāhī yatvādhikaraṇamenaṁ manindriyaṁ
 asaṁvutaṁ viharantaṁ abhijjhādomanassā pāpakā akusalā dhammā
 anvāssaveyyuṁ tassa saṁvarāya paṭipajjissāma rakkhissāma manindriyaṁ
 manindriye saṁvaraṁ āpajjissāmāti evañhi vo bhikkhave sikkhitabbaṁ.
 Siyā kho pana bhikkhave tumhākaṁ evamassa hirottappenamha
 samannāgatā parisuddho no kāyasamācāro parisuddho vacīsamācāro
 parisuddho manosamācāro parisuddho ājīvo indriyesumha
 guttadvārā alamettāvatā katamettāvatā anuppatto no
 sāmaññattho natthi no kiñci uttariṁ karaṇīyanti tāvatakeneva
-------------------------------------------------
[page 500]
 Ca tuṭṭhiṁ āpajjeyyātha ārocayāmi vo bhikkhave paṭivedayāmi vo
 bhikkhave mā vo sāmaññatthikānaṁ sataṁ sāmaññattho parihāyi sati
 uttariṁ karaṇīye.
      [466] Kiñca bhikkhave uttariṁ karaṇīyaṁ. Bhojane mattaññū
 bhavissāma paṭisaṅkhā yoniso āhāraṁ āharissāma neva davāya
 na madāya na maṇḍanāya na vibhūsanāya yāvadeva imassa kāyassa
 ṭhitiyā yāpanāya vihiṁsuparatiyā brahmacariyānuggahāya iti purāṇañca
 vedanaṁ paṭihaṅkhāma navañca vedanaṁ na uppādessāma yātrā
 ca no bhavissati anavajjatā ca phāsuvihāro cāti evañhi vo
 bhikkhave sikkhitabbaṁ. Siyā kho pana bhikkhave tumhākaṁ evamassa
 hirottappenamha samannāgatā parisuddho no kāyasamācāro
 parisuddho vacīsamācāro parisuddho manosamācāro parisuddho ājīvo
 indriyesumha guttadvārā bhojane mattaññuno alamettāvatā
 katamettāvatā anuppatto no sāmaññattho natthi no
 kiñci uttariṁ karaṇīyanti tāvatakeneva ca tuṭṭhiṁ āpajjeyyātha
 ārocayāmi vo bhikkhave paṭivedayāmi vo bhikkhave mā vo
 sāmaññatthikānaṁ sataṁ sāmaññattho parihāyi sati uttariṁ karaṇīye.
      [467] Kiñca bhikkhave uttariṁ karaṇīyaṁ. Jāgariyamanuyuttā
 bhavissāma divasaṁ caṅkamena nisajjāya < PTS. M I , 274 >āvaraṇīyehi dhammehi cittaṁ
 parisodhessāma rattiyā paṭhamaṁ yāmaṁ caṅkamena nisajjāya āvaraṇīyehi
-------------------------------------------------
[page 501]
 Dhammehi cittaṁ parisodhessāma rattiyā majjhimaṁ yāmaṁ dakkhiṇena
 passena sīhaseyyaṁ kappessāma pādena 1- pādaṁ accādhāya satā
 sampajānā uṭṭhānasaññaṁ manasikaritvā rattiyā pacchimaṁ yāmaṁ
 paccuṭṭhāya caṅkamena nisajjāya āvaraṇīyehi dhammehi cittaṁ
 parisodhessāmāti evañhi vo bhikkhave sikkhitabbaṁ. Siyā kho pana
 bhikkhave tumhākaṁ evamassa hirottappenamha samannāgatā
 parisuddho no kāyasamācāro parisuddho vacīsamācāro parisuddho
 manosamācāro parisuddho ājīvo indriyesumha guttadvārā bhojane
 mattaññuno jāgariyaṁ anuyuttā alamettāvatā katamettāvatā
 anuppatto no sāmaññattho natthi no kiñci uttariṁ karaṇīyanti
 tāvatakeneva ca tuṭṭhiṁ āpajjeyyātha ārocayāmi vo bhikkhave
 paṭivedayāmi vo bhikkhave mā vo sāmaññatthikānaṁ sataṁ sāmaññattho
 parihāyi sati uttariṁ karaṇīye.
      [468] Kiñca bhikkhave uttariṁ karaṇīyaṁ. Satisampajaññena
 samannāgatā bhavissāma abhikkante paṭikkante sampajānakārī
 ālokite vilokite sampajānakārī sammiñjite pasārite sampajānakārī
 saṅghāṭipattacīvaradhāraṇe sampajānakārī asite pīte khāyite
 sāyite sampajānakārī uccārapassāvakamme sampajānakārī gate
 ṭhite nisinne sutte jāgarite bhāsite tuṇhībhāve sampajānakārīti
 evañhi vo bhikkhave sikkhitabbaṁ. Siyā kho pana bhikkhave tumhākaṁ

  *  *  *  *  *  *
  Footnote:1 Ma. pāde.
-------------------------------------------------
[page 502]
 Evamassa hirottappenamha samannāgatā parisuddho no kāyasamācāro
 parisuddho vacīsamācāro parisuddho manosamācāro
 parisuddho ājīvo indriyesumha guttadvārā bhojane mattaññuno
 jāgariyaṁ anuyuttā satisampajaññena samannāgatā alamettāvatā
 katamettāvatā anuppatto no sāmaññattho natthi no kiñci
 uttariṁ karaṇīyanti tāvatakeneva ca tuṭṭhiṁ āpajjeyyātha ārocayāmi
 vo bhikkhave paṭivedayāmi vo bhikkhave mā vo sāmaññatthikānaṁ sataṁ
 sāmaññattho parihāyi sati uttariṁ karaṇīye.
      [469] Kiñca bhikkhave uttariṁ karaṇīyaṁ. Idha bhikkhave bhikkhu
 vivittaṁ senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ
 susānaṁ vanapatthaṁ abbhokāsaṁ palālapuñjaṁ. So pacchābhattaṁ piṇḍapātapaṭikkanto
 nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ
 satiṁ upaṭṭhapetvā. So abhijjhaṁ loke pahāya vigatābhijjhena cetasā
 viharati abhijjhāya cittaṁ < PTS. M I , 275 >parisodheti. Byāpādapadosaṁ pahāya
 abyāpannacitto viharati sabbapāṇabhūtahitānukampī byāpādapadosā
 cittaṁ parisodheti. Thīnamiddhaṁ pahāya vigatathīnamiddho viharati ālokasaññī
 sato sampajāno thīnamiddhā cittaṁ parisodheti. Uddhaccakukkuccaṁ
 pahāya anuddhato viharati ajjhattaṁ vūpasantacitto uddhaccakukkuccā
 cittaṁ parisodheti. Vicikicchaṁ pahāya tiṇṇavicikiccho viharati
 akathaṁkathī kusalesu dhammesu vicikicchāya cittaṁ parisodheti.
-------------------------------------------------
[page 503]
      [470] Seyyathāpi bhikkhave puriso iṇaṁ ādāya kammante
 payojeyya tassa te kammantā sampajjeyyuṁ 1-. So yāni ca
 porāṇāni iṇamūlāni tāni ca byantīkareyya siyā cassa uttariṁ
 avasiṭṭhaṁ dārābharaṇāya 2-. Tassa evamassa ahaṁ kho pubbe
 iṇaṁ ādāya kammante payojesiṁ tassa me te kammantā
 sampajjiṁsu sohaṁ yāni ca porāṇāni tāni ca byantīakāsiṁ
 atthi ca pana me uttariṁ avasiṭṭhaṁ dārābharaṇāyāti. So tatonidānaṁ
 labhetha pāmujjaṁ adhigaccheyya somanassaṁ. Seyyathāpi bhikkhave puriso
 ābādhiko assa dukkhito bāḷhagilāno bhattañcassa na chādeyya
 na cassa kāye balamattā. So aparena samayena tamhā ābādhā
 mucceyya bhattañcassa chādeyya siyā cassa kāye balamattā.
 Tassa evamassa ahaṁ kho pubbe ābādhiko ahosiṁ dukkhito
 bāḷhagilāno bhattañca me na chādesi na ca me āsi kāye
 balamattā somhi etarahi tamhā ābādhā mutto bhattañca
 me chādesi atthi ca me kāye balamattāti. So tatonidānaṁ
 labhetha pāmujjaṁ adhigaccheyya somanassaṁ. Seyyathāpi bhikkhave puriso
 bandhanāgāre bandho 3- assa. So aparena samayena tamhā bandhanā
 mucceyya sotthinā abhayena na cassa kiñci bhogānaṁ vayo. Tassa
 evamassa ahaṁ kho pubbe bandhanāgāre bandho ahosiṁ somhi

  *  *  *  *  *  *
  Footnote:1 Sī. Yu. samijjheyyuṁ. 2 Po. Ma. dārabharaṇāya. 3 Ma. baddho.
-------------------------------------------------
[page 504]
 Etarahi tamhā bandhanā mutto sotthinā abhayena natthi ca
 me kiñci bhogānaṁ vayoti. So tatonidānaṁ labhetha pāmujjaṁ
 adhigaccheyya somanassaṁ. Seyyathāpi bhikkhave puriso dāso assa
 anattādhīno parādhīno na yenakāmaṅgamo. So aparena samayena
 tamhā dāsabyā mucceyya attādhīno aparādhīno bhujisso
 yenakāmaṅgamo. Tassa evamassa ahaṁ kho pubbe dāso ahosiṁ
 anattādhīno parādhīno na < PTS. M I , 276 >yenakāmaṅgamo somhi etarahi tamhā
 dāsabyā mutto attādhīno aparādhīno bhujisso yenakāmaṅgamoti.
 So tatonidānaṁ labhetha pāmujjaṁ adhigaccheyya somanassaṁ. Seyyathāpi
 bhikkhave puriso sadhano sabhogo kantāraddhānamaggaṁ paṭipajjeyya.
 So aparena samayena tamhā kantārā nitthareyya sotthinā abhayena
 na cassa kiñci bhogānaṁ vayo. Tassa evamassa ahaṁ kho
 pubbe sadhano sabhogo kantāraddhānamaggaṁ paṭipajjiṁ somhi
 etarahi tamhā kantārā nitthiṇṇo sotthinā abhayena natthi ca
 me kiñci bhogānaṁ vayoti. So tatonidānaṁ labhetha pāmujjaṁ
 adhigaccheyya somanassaṁ. Evaṁ kho bhikkhave bhikkhu yathā iṇaṁ yathā
 rogaṁ yathā bandhanāgāraṁ yathā dāsabyaṁ yathā kantāraddhānamaggaṁ
 ime pañca nīvaraṇe appahīne attani samanupassati. Seyyathāpi
 bhikkhave yathā ānaṇaññaṁ yathā ārogyaṁ yathā bandhanā mokkhaṁ
 yathā bhujissaṁ yathā khemantabhūmi 1- evameva kho bhikkhu ime pañca

  *  *  *  *  *  *
  Footnote:1 Ma. khemantabhūmiṁ.
-------------------------------------------------
[page 505]
 Nīvaraṇe pahīne attani samanuppassati.
      [471] So ime pañca nīvaraṇe pahāya cetaso upakkilese
 paññāya dubbalīkaraṇe vivicceva kāmehi vivicca akusalehi dhammehi
 savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.
 So imameva kāyaṁ vivekajena pītisukhena abhisanneti 1- parisanneti
 paripūreti parippharati nāssa kiñci sabbāvato kāyassa vivekajena
 pītisukhena apphutaṁ hoti. Seyyathāpi bhikkhave dakkho nhāpako
 vā nhāpakantevāsī vā kaṁsathāle nhānīyacuṇṇāni ākīritvā
 udakena paripphosakaṁ paripphosakaṁ sanneyya sāyaṁ nhānīyapiṇḍi
 sinehānuggatā sinehaparetā 2- santarabāhirā phuṭṭhā sinehena na ca
 paggharaṇī evameva kho bhikkhave bhikkhu imameva kāyaṁ vivekajena
 pītisukhena abhisanneti parisanneti paripūreti parippharati nāssa kiñci
 sabbāvato kāyassa vivekajena pītisukhena apphutaṁ hoti.
      [472] Puna caparaṁ bhikkhave bhikkhu vitakkavicārānaṁ vūpasamā
 ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ
 pītisukhaṁ dutiyaṁ jhānaṁ upasampajja viharati. So imameva kāyaṁ
 samādhijena pītisukhena abhisanneti parisanneti paripūreti parippharati
 nāssa kiñci sabbāvato kāyassa samādhijena pītisukhena apphutaṁ
 hoti. Seyyathāpi bhikkhave udakarahado gambhīro ubbhidodako

  *  *  *  *  *  *
  Footnote:1 Yu. abhisandeti parisandetīti dissanti 2 Ma. snehānuggatā snehaparetā.
-------------------------------------------------
[page 506]
 Tassa nevassa puratthimāya disāya udakassa āyamukhaṁ na pacchimāya
 disāya udakassa āyamukhaṁ na uttarāya disāya udakassa āyamukhaṁ
 na dakkhiṇāya disāya udakassa āyamukhaṁ devo pana kālena kālaṁ
 sammādhāraṁ anupaveccheyya atha kho tamhā ca udakarahadā sītā
 vāridhārā ubbhijjitvā tameva udakarahadaṁ sītena vārinā abhisanneyya 1-
 parisanneyya paripūreyya paripphareyya nāssa kiñci sabbāvato
 udakarahadassa sītena vārinā apphutaṁ assa evameva kho bhikkhave
 bhikkhu imameva kāyaṁ samādhijena pītisukhena abhisanneti parisanneti
 paripūreti parippharati nāssa kiñci sabbāvato kāyassa samādhijena
 pītisukhena apphutaṁ hoti.
      [473] Puna caparaṁ bhikkhave bhikkhu pītiyā ca virāgā upekkhako
 ca viharati sato ca sampajāno sukhañca kāyena paṭisaṁvedeti yantaṁ
 ariyā ācikkhanti upekkhako satimā sukhavihārīti tatiyaṁ jhānaṁ
 upasampajja viharati. So imameva kāyaṁ nippītikena sukhena
 abhisanneti parisanneti paripūreti parippharati nāssa kiñci sabbāvato
 kāyassa nippītikena sukhena apphutaṁ hoti. Seyyathāpi bhikkhave
 uppaliniyaṁ vā paduminiyaṁ vā puṇḍarīkiniyaṁ vā appekaccāni uppalāni
 vā padumāni vā puṇḍarīkāni vā udake jātāni udake saṁvaḍḍhāni
 udakānuggatāni antonimuggapositāni yāva ca aggā yāva ca

  *  *  *  *  *  *
  Footnote:1 Yu. abhisandeyya parisandeyyāti dissanti.
-------------------------------------------------
[page 507]
 Mūlā sītena vārinā abhisannāni parisannāni paripūrāni paripphutāni
 nāssa kiñci sabbāvataṁ uppalānaṁ vā padumānaṁ vā puṇḍarīkānaṁ
 vā sītena vārinā apphutaṁ assa evameva kho bhikkhave bhikkhu
 imameva kāyaṁ nippītikena sukhena abhisanneti parisanneti paripūreti
 parippharati nāssa kiñci sabbāvato kāyassa nippītikena sukhena
 apphutaṁ hoti.
      [474] Puna caparaṁ bhikkhave bhikkhu sukhassa ca pahānā dukkhassa ca
 pahānā pubbeva somanassadomanassānaṁ aṭṭhaṅgamā adukkhamasukhaṁ
 upekkhāsatipārisuddhiṁ catutthaṁ jhānaṁ upasampajja viharati. So
 imameva kāyaṁ parisuddhena cetasā pariyodātena pharitvā nisinno
 hoti nāssa kiñci sabbāvato kāyassa parisuddhena cetasā
 pariyodātena apphutaṁ hoti. Seyyathāpi bhikkhave puriso odātena
 vatthena sīsaṁ pārupitvā nisinno assa nāssa kiñci sabbāvato
 kāyassa odātena vatthena apphutaṁ assa evameva kho bhikkhave
 bhikkhu imameva kāyaṁ parisuddhena cetasā pariyodātena pharitvā
 nisinno hoti nāssa kiñci sabbāvato kāyassa parisuddhena
 cetasā pariyodātena apphutaṁ hoti.
      [475] So evaṁ samāhite citte parisuddhe pariyodāte
 anaṅgaṇe vigatūpakkilese mudubhūte kammaniye ṭhite āneñjappatte
 pubbenivāsānussatiñāṇāya cittaṁ abhininnāmeti. So anekavihitaṁ
-------------------------------------------------
[page 508]
 Pubbenivāsaṁ anussarati seyyathīdaṁ ekampi jātiṁ dvepi jātiyo .pe.
 Iti sākāraṁ sauddesaṁ anekavihitaṁ pubbenivāsaṁ anussarati.
 Seyyathāpi bhikkhave puriso sakamhā gāmā aññaṁ gāmaṁ gaccheyya
 tamhāpi gāmā aññaṁ gāmaṁ gaccheyya tamhāpi gāmā sakaṁyeva
 gāmaṁ paccāgaccheyya tassa evamassa ahaṁ kho sakamhā gāmā
 amuṁ gāmaṁ agañchiṁ tatra evaṁ aṭṭhāsiṁ evaṁ nisīdiṁ evaṁ abhāsiṁ
 evaṁ tuṇhī ahosiṁ tamhāpi gāmā amuṁ gāmaṁ agañchiṁ tatrapi
 evaṁ aṭṭhāsiṁ evaṁ nisīdiṁ evaṁ abhāsiṁ evaṁ tuṇhī ahosiṁ
 somhi tamhā gāmā sakaṁyeva gāmaṁ paccāgatoti evameva kho
 bhikkhave bhikkhu anekavihitaṁ pubbenivāsaṁ anussarati seyyathīdaṁ ekampi
 jātiṁ dvepi jātiyo .pe. Iti sākāraṁ sauddesaṁ anekavihitaṁ
 pubbenivāsaṁ anussarati.
      [476] So evaṁ samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte sattānaṁ
 cutūpapātañāṇāya cittaṁ abhininnāmeti. So dibbena cakkhunā
 visuddhena atikkantamānusakena satte passati cavamāne upapajjamāne< PTS. M I , 279 >
 hīne paṇīte suvaṇṇe dubbaṇṇe sugate duggate .pe.
 Yathākammūpage satte pajānāti. Seyyathāpi bhikkhave dve agārā
 sadvārā tattha cakkhumā puriso majjhe ṭhito passeyya manusse
 gehaṁ pavisantepi nikkhamantepi anucaṅkamantepi anusañcarantepi
-------------------------------------------------
[page 509]
 Anuvicarantepi evameva kho bhikkhave bhikkhu dibbena cakkhunā visuddhena
 atikkantamānusakena satte passati cavamāne upapajjamāne hīne
 paṇīte suvaṇṇe dubbaṇṇe sugate duggate .pe. Yathākammūpage
 satte pajānāti.
      [477] So evaṁ samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte āsavānaṁ
 khayañāṇāya cittaṁ abhininnāmeti. So idaṁ dukkhanti yathābhūtaṁ
 pajānāti ayaṁ dukkhasamudayoti yathābhūtaṁ pajānāti ayaṁ dukkhanirodhoti
 yathābhūtaṁ pajānāti ayaṁ dukkhanirodhagāminī paṭipadāti
 yathābhūtaṁ pajānāti ime āsavāti yathābhūtaṁ pajānāti ayaṁ āsavasamudayoti
 yathābhūtaṁ pajānāti ayaṁ āsavanirodhoti yathābhūtaṁ pajānāti
 ayaṁ āsavanirodhagāminī paṭipadāti yathābhūtaṁ pajānāti. Tassa evaṁ
 jānato evaṁ passato kāmāsavāpi cittaṁ vimuccati bhavāsavāpi cittaṁ
 vimuccati avijjāsavāpi cittaṁ vimuccati vimuttasmiṁ vimuttamiti
 ñāṇaṁ hoti khīṇā jāti vusitaṁ brahmacariyaṁ kataṁ karaṇīyaṁ nāparaṁ
 itthattāyāti pajānāti. Seyyathāpi bhikkhave pabbatasaṅkhepe udakarahado
 accho vippasanno anāvilo tattha cakkhumā puriso tīre ṭhito
 passeyya sippikasambukampi 1- sakkharakaṭhalampi macchagumbampi tiṭṭhantaṁpi
 carantaṁpi. Tassa evamassa < PTS. M I , 280 >ayaṁ kho udakarahado accho vippasanno
 anāvilo tatrīme sippikasambukāpi sakkharakaṭhalāpi macchagumbāpi

  *  *  *  *  *  *
  Footnote:1 Ma. sippisambukampi.
-------------------------------------------------
[page 510]
 Tiṭṭhantipi carantipīti evameva kho bhikkhave bhikkhu idaṁ dukkhanti
 yathābhūtaṁ pajānāti .pe. Nāparaṁ itthattāyāti pajānāti.
      [478] Ayaṁ vuccati bhikkhave bhikkhu samaṇo itipi brāhmaṇo
 itipi nhātako itipi vedagū itipi sottiyo itipi ariyo itipi
 arahā itipi. Kathañca bhikkhave bhikkhu samaṇo hoti. Samitāssa
 honti pāpakā akusalā dhammā saṅkilesikā ponobbhavikā sadarā
 dukkhavipākā āyatiṁ jātijarāmaraṇīyā evaṁ kho bhikkhave bhikkhu
 samaṇo hoti. Kathañca bhikkhave bhikkhu brāhmaṇo hoti.
 Bāhitāssa honti pāpakā akusalā dhammā saṅkilesikā ponobbhavikā
 sadarā dukkhavipākā āyatiṁ jātijarāmaraṇīyā evaṁ kho bhikkhave
 bhikkhu brāhmaṇo hoti. Kathañca bhikkhave bhikkhu nhātako
 hoti. Nhātāssa honti pāpakā akusalā dhammā saṅkilesikā
 ponobbhavikā sadarā dukkhavipākā āyatiṁ jātijarāmaraṇīyā evaṁ
 kho bhikkhave bhikkhu nhātako hoti. Kathañca bhikkhave bhikkhu vedagū
 hoti. Viditāssa honti pāpakā akusalā dhammā saṅkilesikā
 ponobbhavikā sadarā dukkhavipākā āyatiṁ jātijarāmaraṇīyā evaṁ
 kho bhikkhave bhikkhu vedagū hoti. Kathañca bhikkhave bhikkhu sottiyo
 hoti. Nissutāssa honti pāpakā akusalā dhammā saṅkilesikā
 ponobbhavikā sadarā dukkhavipākā āyatiṁ jātijarāmaraṇīyā evaṁ
 kho bhikkhave bhikkhu sottiyo hoti. Kathañca bhikkhave bhikkhu ariyo
-------------------------------------------------
[page 511]
 Hoti. Ārakāssa honti pāpakā akusalā dhammā saṅkilesikā
 ponobbhavikā sadarā dukkhavipākā āyatiṁ jātijarāmaraṇīyā evaṁ
 kho bhikkhave bhikkhu ariyo hoti. Kathañca bhikkhave bhikkhu arahā 1-
 hoti. Ārakāssa honti pāpakā akusalā dhammā saṅkilesikā
 ponobbhavikā sadarā dukkhavipākā āyatiṁ jātijarāmaraṇīyā evaṁ
 kho bhikkhave bhikkhu arahā 2- hotīti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                 Mahāassapurasuttaṁ niṭṭhitaṁ navamaṁ.
                       ----------

  *  *  *  *  *  *
  Footnote:1-2 Ma. arahaṁ.
-------------------------------------------------
[page 512]
                       Cūḷāssapurasuttaṁ< PTS. M I , 281 >
      [479] Evamme sutaṁ ekaṁ samayaṁ bhagavā aṅgesu viharati
 assapuraṁ nāma aṅgānaṁ nigamo. Tatra kho bhagavā bhikkhū āmantesi
 bhikkhavoti. Bhadanteti te bhikkhū bhagavato paccassosuṁ. Bhagavā
 etadavoca samaṇā samaṇāti vo bhikkhave jano sañjānāti tumhe
 ca pana ke tumheti puṭṭhā samānā samaṇamhāti paṭijānātha tesaṁ
 vo bhikkhave evaṁsamaññānaṁ sataṁ evaṁpaṭiññānaṁ sataṁ yā samaṇasāmīcipaṭipadā
 taṁ paṭipadaṁ paṭipajjissāma evanno ayaṁ amhākaṁ samaññā ca
 saccā bhavissati paṭiññā ca bhūtā yesañca mayaṁ patta
 cīvarapiṇḍapātasenāsanagilānapaccayabhesajjaparikkhāre 1- paribhuñjāma tesaṁ te
 kārā amhesu mahapphalā bhavissanti mahānisaṁsā amhākañcevāyaṁ
 pabbajjā avañjhā bhavissati saphalā saudrayāti evañhi vo
 bhikkhave sikkhitabbaṁ.
      [480] Kathañca bhikkhave bhikkhu [2]- sāmīcipaṭipadaṁ paṭipanno hoti.
 Yassa kassaci bhikkhave bhikkhuno abhijjhālussa abhijjhā appahīnā hoti
 byāpannacittassa byāpādo appahīno hoti kodhanassa kodho
 appahīno hoti upanāhissa upanāho appahīno hoti makkhissa
 makkho appahīno hoti paḷāsissa paḷāso appahīno hoti
 issukissa issā appahīnā hoti maccharissa macchariyaṁ appahīnaṁ

  *  *  *  *  *  *
  Footnote:1 Ma. cīvarapiṇḍapāta ... parikkhāraṁ. 2 Po. na. Ma. na samaṇasāmīcippaṭipadaṁ.
-------------------------------------------------
[page 513]
 Hoti saṭhassa sāṭheyyaṁ appahīnaṁ hoti māyāvissa māyā appahīnā
 hoti pāpicchassa pāpikā icchā appahīnā hoti micchādiṭṭhissa
 micchādiṭṭhi appahīnā hoti. Imesaṁ kho ahaṁ bhikkhave samaṇamalānaṁ
 samaṇadosānaṁ samaṇakasāvānaṁ 1- āpāyikānaṁ ṭhānānaṁ duggativedanīyānaṁ
 appahānā [2]- samaṇasāmīcipaṭipadaṁ paṭipannoti na vadāmi. Seyyathāpi
 bhikkhave matajannāma āvudhajātaṁ ubhatodhāraṁ pītanissitaṁ tadassa
 saṅghāṭiyā sampārutaṁ sampalivedhitaṁ tathūpamāhaṁ bhikkhave imassa
 bhikkhuno pabbajjaṁ vadāmi.
      [481] Nāhaṁ bhikkhave saṅghāṭikassa saṅghāṭidhāraṇamattena sāmaññaṁ
 vadāmi. Nāhaṁ bhikkhave acelakassa acelakamattena sāmaññaṁ vadāmi.
 Nāhaṁ bhikkhave rajojallikassa rajojallikamattena sāmaññaṁ vadāmi.
 Nāhaṁ bhikkhave udakorohakassa < PTS. M I , 282 >udakorohamattena 3- sāmaññaṁ vadāmi.
 Nāhaṁ bhikkhave rukkhamūlikassa rukkhamūlikamattena sāmaññaṁ vadāmi. Nāhaṁ
 bhikkhave abbhokāsikassa abbhokāsikamattena sāmaññaṁ vadāmi.
 Nāhaṁ bhikkhave ubbhatthakassa ubbhatthakamattena sāmaññaṁ vadāmi.
 Nāhaṁ bhikkhave pariyāyabhattikassa pariyāyabhattikamattena sāmaññaṁ
 vadāmi. Nāhaṁ bhikkhave mantajjhāyikassa mantajjhāyikamattena
 sāmaññaṁ vadāmi. Nāhaṁ bhikkhave jaṭilakassa jaṭādhāraṇamattena
 sāmaññaṁ vadāmi. Saṅghāṭikassa ce bhikkhave saṅghāṭidhāraṇamattena

  *  *  *  *  *  *
  Footnote:1 Sī. Ma. Yu. samaṇakasaṭānaṁ. 2 Ma. na. 3 Po. Ma. udakorohaṇamattena.
-------------------------------------------------
[page 514]
 Abhijjhālussa puggalassa abhijjhā pahīyetha byāpannacittassa
 byāpādo pahīyetha kodhanassa kodho pahīyetha upanāhissa
 upanāho pahīyetha makkhissa makkho pahīyetha paḷāsissa paḷāso
 pahīyetha issukissa issā pahīyetha maccharissa macchariyaṁ pahīyetha
 saṭhassa sāṭheyyaṁ pahīyetha māyāvissa māyā pahīyetha pāpicchassa
 pāpikā icchā pahīyetha micchādiṭṭhissa micchādiṭṭhi pahīyetha
 tamenaṁ mittāmaccā ñātisālohitā jātameva naṁ saṅghāṭikaṁ kareyyuṁ
 saṅghāṭikattameva samādapeyyuṁ ehi tvaṁ bhadramukha saṅghāṭiko hohi
 saṅghāṭikassa te sato saṅghāṭidhāraṇamattena abhijjhālussa abhijjhā
 pahīyissati byāpannacittassa byāpādo pahīyissati kodhanassa
 kodho pahīyissati upanāhissa upanāho pahīyissati makkhissa
 makkho pahīyissati paḷāsissa paḷāso pahīyissati issukissa
 issā pahīyissati maccharissa macchariyaṁ pahīyissati saṭhassa sāṭheyyaṁ
 pahīyissati māyāvissa māyā pahīyissati pāpicchassa pāpikā
 icchā pahīyissati micchādiṭṭhissa micchādiṭṭhi pahīyissatīti. Yasmā
 ca kho ahaṁ bhikkhave saṅghāṭikampi idhekaccaṁ passāmi abhijjhāluṁ
 bayāpannacittaṁ kodhanaṁ upanāhiṁ makkhiṁ paḷāsiṁ issukiṁ macchariṁ saṭhaṁ
 māyāviṁ pāpicchaṁ micchādiṭṭhiṁ 1- tasmā na saṅghāṭikassa saṅghāṭidhāraṇamattena
 sāmaññaṁ vadāmi. Acelakassa ce bhikkhave .pe.
 Rajojallikassa ce bhikkhave ... Udakorohakassa ce bhikkhave ... Rukkhamūlikassa

  *  *  *  *  *  *
  Footnote:1 Ma. micachādiṭaṭhikaṁ.
-------------------------------------------------
[page 515]
 Ce bhikkhave ... Abbhokāsikassa ce bhikkhave ... Ubbhatthakassa
 ce bhikkhave ... Pariyāyabhattikassa ce bhikkhave ... Mantajjhāyikassa
 ce bhikkhave ... Jaṭilakassa ce bhikkhave jaṭādhāraṇamattena abhijjhālussa
 abhijjhā pahīyetha byāpannacittassa byāpādo pahīyetha
 kodhanassa kodho pahīyetha upanāhissa upanāho pahīyetha makkhissa
 makkho pahīyetha paḷāsissa paḷāso pahīyetha issukissa issā
 pahīyetha maccharissa macchariyaṁ pahīyetha saṭhassa sāṭheyyaṁ pahīyetha
 māyāvissa māyā pahīyetha pāpicchassa pāpikā icchā pahīyetha
 micchādiṭṭhissa micchādiṭṭhi pahīyetha tamenaṁ mittāmaccā ñātisālohitā
 jātameva naṁ jaṭilakaṁ kareyyuṁ jaṭilakattameva samādapeyyuṁ
 ehi tvaṁ bhadramukha jaṭilako hohi jaṭilakassa te sato jaṭādhāraṇamattena
 abhijjhālussa abhijjhā pahīyissati byāpannacittassa
 byāpādo pahīyissati kodhanassa kodho pahīyissati upanāhissa
 upanāho pahīyissati makkhissa makkho pahīyissati paḷāsissa
 paḷāso pahīyissati issukissa issā pahīyissati maccharissa
 macchariyaṁ pahīyissati saṭhassa sāṭheyyaṁ pahīyissati māyāvissa
 māyā pahīyissati pāpicchassa pāpikā icchā pahīyissati micchādiṭṭhissa
 micchādiṭṭhi pahīyissatīti. Yasmā ca kho ahaṁ bhikkhave
 jaṭilakampi idhekaccaṁ passāmi abhijjhāluṁ byāpannacittaṁ kodhanaṁ upanāhiṁ
 makkhiṁ paḷāsiṁ issukiṁ macchariṁ saṭhaṁ māyāviṁ pāpicchaṁ micchādiṭṭhiṁ
-------------------------------------------------
[page 516]
 Tasmā na jaṭilakassa jaṭādhāraṇamattena sāmaññaṁ vadāmi.
      [482] Kathañca bhikkhave bhikkhu samaṇasāmīcipaṭipadaṁ paṭipanno
 hoti. Yassakassaci bhikkhave bhikkhuno abhijjhālussa abhijjhā pahīnā
 hoti byāpannacittassa byāpādo pahīno hoti kodhanassa
 kodho pahīno hoti upanāhissa upanāho pahīno hoti makkhissa
 makkho pahīno hoti paḷāsissa paḷāso pahīno hoti issukissa
 issā pahīnā hoti maccharissa macchariyaṁ pahīnaṁ hoti saṭhassa
 sāṭheyyaṁ pahīnaṁ hoti māyāvissa māyā pahīnā hoti pāpicchassa
 pāpikā icchā pahīnā hoti micchādiṭṭhissa micchādiṭṭhi pahīnā
 hoti. Imesaṁ kho [1]- bhikkhave samaṇamalānaṁ samaṇadosānaṁ samaṇakasāvānaṁ
 āpāyikānaṁ ṭhānānaṁ duggativedanīyānaṁ pahānā samaṇasāmīcipaṭipadaṁ
 paṭipannoti vadāmi. So sabbehi imehi pāpakehi
 akusalehi dhammehi visuddhamattānaṁ samanupassati vimuttamattānaṁ samanupassati 2-.
 Tassa sabbehi imehi pāpakehi akusalehi dhammehi
 visuddhamattānaṁ samanupassato vimuttamattānaṁ samanupassato pāmujjaṁ
 jāyati pamuditassa pīti jāyati pītimanassa kāyo passambhati
 passaddhakāyo sukhaṁ vedeti sukhino cittaṁ samādhiyati. So mettāsahagatena
 cetasā ekaṁ disaṁ pharitvā viharati tathā dutiyaṁ tathā
 tatiyaṁ tathā catutthaṁ iti uddhamadho tiriyaṁ sabbadhi sabbattatāya
 sabbāvantaṁ lokaṁ mettāsahagatena cetasā vipulena mahaggatena

  *  *  *  *  *  *
  Footnote:1 Ma. ahaṁ. 2 Ma. ime pāṭhā natthi.
-------------------------------------------------
[page 517]
 Appamāṇena averena abyāpajjhena pharitvā viharati. Karuṇāsahagatena
 cetasā ... Muditāsahagatena cetasā ... Upekkhāsahagatena
 cetasā ekaṁ disaṁ pharitvā viharati tathā dutiyaṁ tathā tatiyaṁ tathā
 catutthaṁ iti uddhamadho tiriyaṁ sabbadhi sabbattatāya sabbāvantaṁ
 lokaṁ upekkhāsahagatena cetasā vipulena mahaggatena appamāṇena
 averena abyāpajjhena pharitvā viharati. Seyyathāpi bhikkhave
 pokkharaṇī acchodakā < PTS. M I , 284 >sātodakā sītodakā setakā 1- supatitthā
 ramaṇīyā. Puratthimāya cepi disāya puriso āgaccheyya ghammābhitatto
 ghammapareto kilanto tasito pipāsito. So taṁ pokkharaṇiṁ
 āgamma vineyya udakapipāsaṁ vineyya ghammapariḷāhaṁ. Pacchimāya
 cepi disāya puriso āgaccheyya ... Uttarāya cepi disāya puriso
 āgaccheyya ... Dukkhiṇāya cepi disāya puriso āgaccheyya ...
 Yatokuto cepi [2]- puriso āgaccheyya ghammābhitatto ghammapareto
 kilanto tasito pipāsito. So taṁ pokkharaṇiṁ āgamma vineyya
 udakapipāsaṁ vineyya ghammapariḷāhaṁ evameva kho bhikkhave khattiyakulā
 cepi agārasmā anagāriyaṁ pabbajito hoti. So ca tathāgatappaveditaṁ
 dhammavinayaṁ āgamma evaṁ mettaṁ karuṇaṁ muditaṁ upekkhaṁ
 bhāvetvā labhati ajjhattaṁ vūpasamaṁ [3]- samaṇasāmīcipaṭipadaṁ paṭipannoti
 vadāmi. Brāhmaṇakulā cepi ... Vessakulā cepi ... Suddakulā
 cepi ... Yasmākasmā cepi kulā agārasmā anagāriyaṁ pabbajito

  *  *  *  *  *  *
  Footnote:1 Po. setodakā 2 Ma. naṁ. 3 Ma. ajjhattaṁ vūpasamā.
-------------------------------------------------
[page 518]
 Hoti. So ca tathāgatappaveditaṁ dhammavinayaṁ āgamma evaṁ mettaṁ
 karuṇaṁ muditaṁ upekkhaṁ bhāvetvā labhati ajjhattaṁ vūpasamaṁ [1]- samaṇasāmīcipaṭipadaṁ
 paṭipannoti vadāmi. Khattiyakulā cepi agārasmā
 anagāriyaṁ pabbajito hoti. So ca āsavānaṁ khayā anāsavaṁ
 cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā
 upasampajja viharati āsavānaṁ khayā samaṇo hotīti vadāmi.
 Brāhmaṇakulā cepi ... Vessakulā cepi ... Suddakulā cepi ...
 Yasmākasmā cepi kulā agārasmā anagāriyaṁ pabbajito hoti. So
 ca āsavānaṁ khayā anāsavaṁ cetovimuttiṁ paññāvimuttiṁ diṭṭheva
 dhamme sayaṁ abhiññā sacchikatvā upasampajja viharati āsavānaṁ
 khayā samaṇo hotīti vadāmīti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                  Cūḷāssapurasuttaṁ niṭṭhitaṁ dasamaṁ.
                    Mahāyamakavaggo catuttho.
                         Tassuddānaṁ
             giñjakasālavanaṁ 2- parihātuṁ paññavato
             puna saccanisevo mukhavaṇṇapasīdattādi
                 tasito kevaṭṭassa purajaṭilenāti.
                      ------------

  *  *  *  *  *  *
  Footnote:1 Ma. ajjhattaṁ vūpasamā. 2 Ma. giñjakasālavanaṁ pariharituṁ paññavato puna saccakanisedho
 mukhavaṇṇapasīdhanatāpindo kevaṭṭāssapurajaṭilena.
-------------------------------------------------
[page 519]
                        Cūḷayamakavaggo
                         ------
                       sāleyyakasuttaṁ< PTS. M I , 285 >
      [483] Evamme sutaṁ ekaṁ samayaṁ bhagavā kosalesu cārikañcaramāno
 mahatā bhikkhusaṅghena saddhiṁ yena sālaṁ 1- nāma kosalānaṁ
 brāhmaṇagāmo tadavasari. Assosuṁ kho sāleyyakā
 brāhmaṇagahapatikā samaṇo khalu bho gotamo sakyaputto sakyakulā
 pabbajito kosalesu cārikañcaramāno mahatā bhikkhusaṅghena saddhiṁ
 sālaṁ anuppatto. Taṁ kho pana bhavantaṁ gotamaṁ evaṁ kalyāṇo
 kittisaddo abbhuggato itipi so bhagavā arahaṁ sammāsambuddho
 vijjācaraṇasampanno sugato lokavidū anuttaro purisadammasārathi satthā
 devamanussānaṁ buddho bhagavā so imaṁ lokaṁ sadevakaṁ samārakaṁ
 sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā
 sacchikatvā pavedeti so dhammaṁ deseti ādikalyāṇaṁ majjhekalyāṇaṁ
 pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ
 brahmacariyaṁ pakāseti sādhu kho pana tathārūpānaṁ arahataṁ dassanaṁ
 hotīti. Atha kho sāleyyakā brāhmaṇagahapatikā yena bhagavā tenupasaṅkamiṁsu
 upasaṅkamitvā appekacce bhagavantaṁ abhivādetvā ekamantaṁ
 nisidiṁsu appekacce bhagavatā saddhiṁ sammodiṁsu sammodanīyaṁ

  *  *  *  *  *  *
  Footnote:1 Ma. sālā nāma.
-------------------------------------------------
[page 520]
 Kathaṁ sārāṇīyaṁ vītisāretvā ekamantaṁ nisīdiṁsu appekacce yena
 bhagavā tenañjalimpaṇāmetvā ekamantaṁ nisīdiṁsu appekacce
 bhagavato santike nāmagottaṁ sāvetvā ekamantaṁ nisīdiṁsu appekacce
 tuṇhībhūtā ekamantaṁ nisīdiṁsu. Ekamantaṁ nisinnā kho
 sāleyyakā brāhmaṇagahapatikā bhagavantaṁ etadavocuṁ ko nu kho
 bho gotama hetu ko paccayo yenamidhekacce sattā kāyassa
 bhedā parammaraṇā apāyaṁ duggatiṁ vinipātaṁ nirayaṁ upapajjanti
 ko pana bho gotama hetu ko paccayo yenamidhekacce sattā
 kāyassa bhedā parammaraṇā sugatiṁ saggaṁ lokaṁ upapajjantīti.
 Adhammacariyāvisamacariyāhetu kho gahapatayo evamidhekacce sattā
 kāyassa bhedā parammaraṇā apāyaṁ duggatiṁ vinipātaṁ nirayaṁ upapajjanti
 dhammacariyāsamacariyāhetu kho gahapatayo evamidhekacce
 sattā kāyassa bhedā parammaraṇā sugatiṁ saggaṁ lokaṁ upapajjantīti.
 Na kho mayaṁ imassa bhoto gotamassa saṅkhittena bhāsitassa vitthārena
 atthaṁ avibhattassa vitthārena atthaṁ ājānāma sādhu no bhavaṁ
 gotamo tathā dhammaṁ desetu yathā mayaṁ imassa bhoto gotamassa
 saṅkhittena bhāsitassa vitthārena atthaṁ avibhattassa vitthārena atthaṁ
 ājāneyyāmāti. Tenahi gahapatayo suṇātha sādhukaṁ manasikarotha
 bhāsissāmīti. Evaṁ bhoti kho sāleyyakā brāhmaṇagahapatikā
 bhagavato paccassosuṁ.
-------------------------------------------------
[page 521]
      [484] Bhagavā etadavoca tividhaṁ kho gahapatayo kāyena
 adhammacariyāvisamacariyā hoti catubbidhaṁ vācāya adhammacariyāvisamacariyā hoti
 tividhaṁ manasā adhammacariyāvisamacariyā hoti. Kathañca gahapatayo tividhaṁ
 kāyena adhammacariyā visamacariyā hoti. Idha gahapatayo ekacco
 pāṇātipātī hoti luddo lohitapāṇī hatapahate niviṭṭho alajjī 1-
 adayāpanno sabbapāṇabhūtesu 2-. Adinnādāyī kho pana hoti yantaṁ
 parassa paravittūpakaraṇaṁ gāmagataṁ vā araññagataṁ vā taṁ adinnaṁ
 theyyasaṅkhātaṁ ādātā hoti. Kāmesu micchācārī kho pana hoti
 yā tā māturakkhitā piturakkhitā mātāpiturakkhitā bhāturakkhitā bhaginirakkhitā
 ñātirakkhitā [3]- sassāmikā saparidaṇḍā antamaso mālāguḷaparikkhittāpi
 tathārūpāsu cārittaṁ āpajjitā hoti. Evaṁ kho
 gahapatayo tividhaṁ kāyena adhammacariyā visamacariyā hoti. Kathañca
 gahapatayo catubbidhaṁ vācāya adhammacariyā visamacariyā hoti. Idha
 gahapatayo ekacco musāvādī hoti sabhaggato vā parisaggato 4- vā
 ñātimajjhaggato vā pūgamajjhaggato vā rājakulamajjhaggato vā
 abhinīto sakkhiṁ puṭṭho ehambho purisa yaṁ jānāsi taṁ vadehīti.
 So ajānaṁ vā āha jānāmīti jānaṁ vā āha na jānāmīti
 apassaṁ vā āha passāmīti passaṁ vā āha na passāmīti.
 Iti attahetu vā parahetu vā āmisakiñcikkhahetu vā sampajānamusā
 bhāsitā hoti. Pisuṇavāco kho pana hoti ito sutvā amutra

  *  *  *  *  *  *
  Footnote:1 Po. Ma. ayaṁ pāṭho natthi. 2 Ma. pāṇabhūtesu. 3 Po. Ma. gottarakkhitā
 dhammarakkhitā. 4 Ma. sabhāgato vā parisāgato vā.
-------------------------------------------------
[page 522]
 Akkhātā imesaṁ bhedāya amutra vā sutvā imesaṁ akkhātā amūsaṁ
 bhedāya iti samaggānaṁ vā bhedetā 1- bhinnānaṁ vā anuppadātā
 vaggārāmo vaggarato vagganandī vaggakaraṇiṁ vācaṁ bhāsitā hoti.
 Pharusavāco kho pana hoti < PTS. M I , 287 >yā sā vācā aṇḍakā 2- kakkasā
 parakaṭukā parābhisajjanī kodhasāmantā asamādhisaṁvattanikā tathārūpiṁ
 vācaṁ bhāsitā hoti. Samphappalāpī kho pana hoti akālavādī
 abhūtavādī anatthavādī adhammavādī avinayavādī anidhānavatiṁ vācaṁ bhāsitā
 hoti akālena anapadesaṁ apariyantavatiṁ anatthasañhitaṁ. Evaṁ kho
 gahapatayo catubbidhaṁ vācāya adhammacariyāvisamacariyā hoti. Kathañca
 gahapatayo tividhaṁ manasā adhammacariyāvisamacariyā hoti. Idha gahapatayo
 ekacco abhijjhālu hoti yantaṁ parassa paravittūpakaraṇaṁ taṁ
 abhijjhitā 3- hoti aho vata yaṁ parassa taṁ mama assāti.
 Byāpannacitto kho pana hoti paduṭṭhamanasaṅkappo ime sattā
 haññantu vā vajjhantu vā ucchijjantu vā [4]- mā vā ahesunti.
 Micchādiṭṭhiko kho pana hoti viparītadassano natthi dinnaṁ natthi
 yiṭṭhaṁ natthi hutaṁ natthi sukaṭadukkaṭānaṁ kammānaṁ phalaṁ vipāko
 natthi ayaṁ loko natthi paro loko natthi mātā natthi pitā natthi
 sattā opapātikā natthi loke samaṇabrāhmaṇā sammaggatā
 sammāpaṭipannā ye imañca lokaṁ parañca lokaṁ sayaṁ abhiññā
 sacchikatvā pavedentīti. Evaṁ kho gahapatayo tividhaṁ manasā

  *  *  *  *  *  *
  Footnote:1 Po. Ma. bhettā. 2 Ma. kaṇṭakā. 3 Ma. abhijjhātā. 4 Po. Ma.
 vinassant vā.
-------------------------------------------------
[page 523]
 Adhammacariyā visamacariyā hoti. Evaṁ adhammacariyā visamacariyāhetu kho
 gahapatayo evamidhekacce sattā kāyassa bhedā parammaraṇā apāyaṁ
 duggatiṁ vinipātaṁ nirayaṁ upapajjanti.
      [485] Tividhaṁ kho gahapatayo kāyena dhammacariyā samacariyā hoti.
 Catubbidhaṁ vācāya dhammacariyāsamacariyā hoti. Tividhaṁ manasā dhammacariyāsamacariyā
 hoti. Kathañca gahapatayo tividhaṁ kāyena dhammacariyāsamacariyā
 hoti. Idha gahapatayo ekacco pāṇātipātaṁ
 pahāya pāṇātipātā paṭivirato hoti nihitadaṇḍo nihitasattho
 lajjī dayāpanno sabbapāṇabhūtahitānukampī viharati. Adinnādānaṁ
 pahāya adinnādānā paṭivirato hoti yantaṁ parassa paravittūpakaraṇaṁ
 gāmagataṁ vā araññagataṁ vā na taṁ adinnaṁ theyyasaṅkhātaṁ ādātā
 hoti. Kāmesu micchācāraṁ pahāya kāmesu micchācārā paṭivirato
 hoti yā tā māturakkhitā piturakkhitā mātāpiturakkhitā bhāturakkhitā
 bhaginirakkhitā ñātirakkhitā [1]- sassāmikā saparidaṇḍā antamaso
 mālāguḷaparikkhittāpi tathārūpāsu na cārittaṁ < PTS. M I , 288 >āpajjitā hoti. Evaṁ kho
 gahapatayo tividhaṁ kāyena dhammacariyāsamacariyā hoti. Kathañca gahapatayo
 catubbidhaṁ vācāya dhammacariyā samacariyā hoti. Idha gahapatayo ekacco
 musāvādaṁ pahāya musāvādā paṭivirato hoti sabhaggato vā parisaggato
 vā ñātimajjhaggato vā pūgamajjhaggato vā rājakulamajjhaggato
 vā abhinīto sakkhiṁ puṭṭho ehambho purisa yaṁ jānāsi taṁ vadehīti

  *  *  *  *  *  *
  Footnote:1 Ma. gottarakkhitā dhammarakkhitā.
-------------------------------------------------
[page 524]
 So ajānaṁ vā āha na jānāmīti jānaṁ vā āha jānāmīti
 apassaṁ vā āha na passāmīti passaṁ vā āha passāmīti.
 Iti attahetu vā parahetu vā āmisakiñcikkhahetu vā na sampajānamusā
 bhāsitā hoti. Pisuṇaṁ vācaṁ pahāya pisuṇāya vācāya paṭivirato
 hoti ito sutvā na amutra akkhātā imesaṁ bhedāya amutra
 vā sutvā na imesaṁ akkhātā amūsaṁ bhedāya iti bhinnānaṁ
 vā sandhātā sahitānaṁ vā anuppadātā samaggārāmo samaggarato
 samagganandī samaggakaraṇiṁ vācaṁ bhāsitā hoti. Pharusaṁ vācaṁ pahāya
 pharusāya vācāya paṭivirato hoti yā sā vācā nelā kaṇṇasukhā
 pemanīyā hadayaṅgamā porī bahujanakantā bahujanamanāpā tathārūpiṁ
 vācaṁ bhāsitā hoti. Samphappalāpaṁ pahāya samphappalāpā paṭivirato
 hoti kālavādī bhūtavādī atthavādī dhammavādī vinayavādī nidhānavatiṁ
 vācaṁ bhāsitā hoti kālena sāpadesaṁ pariyantavatiṁ atthasañhitaṁ.
 Evaṁ kho gahapatayo catubbidhaṁ vācāya dhammacariyā samacariyā hoti.
 Kathañca gahapatayo tividhaṁ manasā dhammacariyā samacariyā hoti. Idha
 gahapatayo ekacco anabhijjhālu hoti yantaṁ parassa paravittūpakaraṇaṁ
 taṁ nābhijjhitā hoti aho vata yaṁ parassa taṁ mama assāti.
 Abyāpannacitto kho pana hoti appaduṭṭhamanasaṅkappo ime
 sattā averā abyāpajjhā anīghā sukhī attānaṁ pariharantūti.
 Sammādiṭṭhiko kho pana hoti aviparītadassano atthi dinnaṁ atthi
-------------------------------------------------
[page 525]
 Yiṭṭhaṁ atthi hutaṁ atthi sukaṭadukkaṭānaṁ kammānaṁ phalaṁ vipāko
 atthi ayaṁ loko atthi paro loko atthi mātā atthi pitā
 atthi sattā opapātikā atthi loke samaṇabrāhmaṇā sammaggatā
 sammāpaṭipannā ye imañca lokaṁ parañca lokaṁ sayaṁ abhiññā
 sacchikatvā pavedentīti. Evaṁ kho gahapatayo tividhaṁ manasā
 dhammacariyāsamacariyā hoti. Evaṁ dhammacariyāsamacariyāhetu kho
 gahapatayo evamidhekacce sattā kāyassa bhedā parammaraṇā sugatiṁ
 saggaṁ < PTS. M I , 289 >lokaṁ upapajjanti.
      [486] Ākaṅkheyya ce gahapatayo dhammacārī samacārī aho
 vatāhaṁ kāyassa bhedā parammaraṇā khattiyamahāsālānaṁ sahabyataṁ
 upapajjeyyanti ṭhānaṁ kho panetaṁ vijjati yaṁ so kāyassa bhedā
 parammaraṇā khattiyamahāsālānaṁ sahabyataṁ upapajjeyya taṁ kissa
 hetu tathā hi so dhammacārī samacārī. Ākaṅkheyya ce gahapatayo
 dhammacārī samacārī aho vatāhaṁ kāyassa bhedā parammaraṇā
 brāhmaṇamahāsālānaṁ .pe. Gahapatimahāsālānaṁ sahabyataṁ upapajjeyyanti
 ṭhānaṁ kho panetaṁ vijjati yaṁ so kāyassa bhedā
 parammaraṇā gahapatimahāsālānaṁ sahabyataṁ upapajjeyya taṁ kissa
 hetu tathā hi so dhammacārī samacārī. Ākaṅkheyya ce gahapatayo
 dhammacārī samacārī aho vatāhaṁ kāyassa bhedā parammaraṇā
 cātummahārājikānaṁ devānaṁ sahabyataṁ upapajjeyyanti ṭhānaṁ kho
-------------------------------------------------
[page 526]
 Panetaṁ vijjati yaṁ so kāyassa bhedā parammaraṇā cātummahārājikānaṁ
 devānaṁ sahabyataṁ upapajjeyya taṁ kissa hetu tathā hi so
 dhammacārī samacārī. Ākaṅkheyya ce gahapatayo dhammacārī samacārī
 aho vatāhaṁ kāyassa bhedā parammaraṇā tāvatiṁsānaṁ devānaṁ
 sahabyataṁ .pe. Yāmānaṁ devānaṁ ... Tusitānaṁ devānaṁ ... Nimmānaratīnaṁ
 devānaṁ ... Paranimmitavasavattīnaṁ devānaṁ ... Brahmakāyikānaṁ devānaṁ
 sahabyataṁ upapajjeyyanti ṭhānaṁ kho panetaṁ vijjati yaṁ so kāyassa
 bhedā parammaraṇā brahmakāyikānaṁ devānaṁ sahabyataṁ upapajjeyya taṁ
 kissa hetu tathā hi so dhammacārī samacārī. Ākaṅkheyya ce
 gahapatayo dhammacārī samacārī aho vatāhaṁ kāyassa bhedā
 parammaraṇā ābhānaṁ devānaṁ sahabyataṁ upapajjeyyanti ṭhānaṁ kho
 panetaṁ vijjati yaṁ so kāyassa bhedā parammaraṇā ābhānaṁ devānaṁ
 sahabyataṁ upapajjeyya taṁ kissa hetu tathā hi so dhammacārī
 samacārī. Ākaṅkheyya ce gahapatayo dhammacārī samacārī aho
 vatāhaṁ kāyassa bhedā parammaraṇā parittābhānaṁ devānaṁ .pe.
 Appamāṇābhānaṁ devānaṁ ... Ābhassarānaṁ devānaṁ ... Parittasubhānaṁ
 devānaṁ ... Appamāṇasubhānaṁ devānaṁ ... Subhakiṇhakānaṁ devānaṁ ...
 Vehapphalānaṁ devānaṁ ... Avihānaṁ devānaṁ ... Atappānaṁ devānaṁ ...
 Sudassānaṁ devānaṁ ... Sudassīnaṁ devānaṁ ... Akaniṭṭhakānaṁ 1- devānaṁ ...
 Ākāsānañcāyatanūpagānaṁ devānaṁ ... Viññāṇañcāyatanūpagānaṁ

  *  *  *  *  *  *
  Footnote:1 Po. Ma. akaniṭṭhānaṁ.
-------------------------------------------------
[page 527]
 Devānaṁ ... Ākiñcaññāyatanūpagānaṁ devānaṁ ... Nevasaññā-
 nāsaññāyatanūpagānaṁ devānaṁ sahabyataṁ upapajjeyyanti ṭhānaṁ kho panetaṁ
 vijjati yaṁ so kāyassa bhedā parammaraṇā nevasaññānāsaññāyatanūpagānaṁ
 devānaṁ sahabyataṁ upapajjeyya taṁ kissa hetu tathā hi so
 dhammacārī samacārī. Ākaṅkheyya ce gahapatayo dhammacārī samacārī
 aho vatāhaṁ āsavānaṁ khayā anāsavaṁ cetovimuttiṁ paññāvimuttiṁ
 diṭṭheva dhamme sayaṁ abhiññā sacchikatvā upasampajja vihareyyanti
 ṭhānaṁ kho panetaṁ vijjati yaṁ so āsavānaṁ khayā anāsavaṁ cetovimuttiṁ
 paññāvimuttiṁ diṭṭheva dhamme sayaṁ abhiññā sacchikatvā upasampajja
 vihareyya < PTS. M I , 290 >taṁ kissa hetu tathā hi so dhammacārī samacārīti.
      [487] Evaṁ vutte sāseyyakā brāhmaṇagahapatikā bhagavantaṁ
 etadavocuṁ abhikkantaṁ bho gotama abhikkantaṁ bho gotama seyyathāpi
 bho gotama nikkujjitaṁ vā ukkujjeyya paṭicchannaṁ vā vivareyya
 mūḷhassa vā maggaṁ ācikkheyya andhakāre vā telapajjotaṁ
 dhāreyya cakkhumanto rūpāni dakkhantīti evameva bhotā gotamena
 anekapariyāyena dhammo pakāsito ete mayaṁ bhavantaṁ gotamaṁ saraṇaṁ
 gacchāma dhammañca bhikkhusaṅghañca upāsake no bhavaṁ gotamo
 dhāretu ajjatagge pāṇupete 1- saraṇaṅgateti.
                  Sāleyyakasuttaṁ niṭṭhitaṁ paṭhamaṁ.
                        --------

  *  *  *  *  *  *
  Footnote:1 Ma. sabbattha pāṇupetaṁ.
-------------------------------------------------
[page 528]
                        Verañjakasuttaṁ
      [488] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tena kho pana samayena
 verañjakā brāhmaṇagahapatikā sāvatthiyaṁ paṭivasanti kenacideva
 karaṇīyena. Assosuṁ kho verañjakā brāhmaṇagahapatikā samaṇo
 khalu bho gotamo sakyaputto sakyakulā pabbajito sāvatthiyaṁ viharati
 jetavane anāthapiṇḍikassa ārāme. Taṁ kho pana bhavantaṁ gotamaṁ
 evaṁ kalyāṇo kittisaddo abbhuggato itipi so bhagavā arahaṁ
 sammāsambuddho vijjācaraṇasampanno sugato lokavidū anuttaro
 purisadammasārathi satthā devamanussānaṁ buddho bhagavā so imaṁ lokaṁ
 sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ
 sayaṁ abhiññā sacchikatvā pavedeti so dhammaṁ deseti ādikalyāṇaṁ
 majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ
 parisuddhaṁ brahmacariyaṁ pakāseti sādhu kho pana tathārūpānaṁ arahataṁ
 dassanaṁ hotīti. Atha kho verañjakā brāhmaṇagahapatikā yena bhagavā
 tenupasaṅkamiṁsu upasaṅkamitvā appekacce bhagavantaṁ abhivādetvā
 ekamantaṁ nisīdiṁsu appekacce bhagavatā saddhiṁ sammodiṁsu sammodanīyaṁ
 kathaṁ sārāṇīyaṁ vītisāretvā ekamantaṁ nisīdiṁsu appekacce yena bhagavā
 tenañjalimpaṇāmetvā ekamantaṁ nisīdiṁsu appekacce bhagavato
-------------------------------------------------
[page 529]
 Santike nāmagottaṁ sāvetvā ekamantaṁ nisīdiṁsu appekacce
 tuṇhībhūtā ekamantaṁ nisīdiṁsu. Ekamantaṁ nisinnā kho verañjakā
 brāhmaṇagahapatikā bhagavantaṁ etadavocuṁ ko nu kho bho gotama
 hetu ko paccayo yenamidhekacce sattā kāyassa bhedā parammaraṇā
 apāyaṁ duggatiṁ vinipātaṁ nirayaṁ upapajjanti ko pana bho gotama
 hetu ko paccayo yenamidhekacce sattā kāyassa bhedā parammaraṇā
 sugatiṁ saggaṁ lokaṁ upapajjantīti. Adhammacariyā visamacariyāhetu kho
 gahapatayo evamidhekacce sattā kāyassa bhedā parammaraṇā apāyaṁ
 duggatiṁ vinipātaṁ nirayaṁ upapajjanti dhammacariyāsamacariyāhetu kho
 gahapatayo evamidhekacce sattā kāyassa bhedā parammaraṇā sugatiṁ
 saggaṁ lokaṁ upapajjantīti. Na kho mayaṁ imassa bhoto gotamassa
 saṅkhittena bhāsitassa vitthārena atthaṁ avibhattassa vitthārena atthaṁ
 ājānāma sādhu kho pana bhavaṁ gotamo tathā dhammaṁ desetu yathā
 mayaṁ imassa bhoto gotamassa saṅkhittena bhāsitassa vitthārena
 atthaṁ avibhattassa vitthārena atthaṁ ājāneyyāmāti. Tenahi
 gahapatayo suṇātha sādhukaṁ manasikarotha bhāsissāmīti. Evaṁ bhoti
 kho verañjakā brāhmaṇagahapatikā bhagavato paccassosuṁ.
      [489] Bhagavā etadavoca tividhaṁ kho gahapatayo kāyena
 adhammacārī visamacārī hoti catubbidhaṁ vācāya adhammacārī visamacārī
 hoti tividhaṁ manasā adhammacārī visamacārī hoti. Kathañca
-------------------------------------------------
[page 530]
 Gahapatayo tividhaṁ kāyena adhammacārī visamacārī hoti. Idha gahapatayo
 ekacco pāṇātipātī hoti luddo lohitapāṇī hatapahate niviṭṭho
 alajjī adayāpanno sabbapāṇabhūtesu. Adinnādāyī kho pana hoti
 yantaṁ parassa paravittūpakaraṇaṁ taṁ adinnaṁ theyyasaṅkhātaṁ ādātā
 hoti. Kāmesu micchācārī kho pana hoti yā tā māturakkhitā
 .pe. Tathārūpāsu cārittaṁ āpajjitā hoti. Evaṁ kho gahapatayo
 tividhaṁ kāyena adhammacārī visamacārī hoti. Kathañca gahapatayo
 catubbidhaṁ vācāya adhammacārī visamacārī hoti. Idha gahapatayo
 ekacco musāvādī hoti .pe. Sampajānamusā bhāsitā hoti.
 Pisuṇavāco kho pana hoti ito sutvā amutra akkhātā .pe.
 Vaggakaraṇiṁ vācaṁ bhāsitā hoti. Pharusavāco kho pana hoti yā
 sā vācā aṇḍakā kakkasā .pe. Tathārūpiṁ vācaṁ bhāsitā hoti.
 Samphappalāpī kho pana hoti akālavādī abhūtavādī .pe. Apariyantavatiṁ
 anatthasañhitaṁ. Evaṁ kho gahapatayo catubbidhaṁ vācāya adhammacārī
 visamacārī hoti. Kathañca gahapatayo tividhaṁ manasā adhammacārī
 visamacārī hoti. Idha gahapatayo ekacco abhijjhālu hoti
 .pe. Taṁ mama assāti. Byāpannacitto kho pana hoti
 paduṭṭhamanasaṅkappo ime sattā haññantu vā .pe. Mā vā
 ahesunti. Micchādiṭṭhiko kho pana hoti viparītadassano natthi
 dinnaṁ natthi yiṭṭhaṁ natthi hutaṁ .pe. Sacchikatvā pavedentīti.
-------------------------------------------------
[page 531]
 Evaṁ kho gahapatayo tividhaṁ manasā adhammacārī visamacārī hoti.
 Evaṁ adhammacariyāvisamacariyāhetu kho gahapatayo evamidhekacce
 sattā kāyassa bhedā parammaraṇā apāyaṁ duggatiṁ vinipātaṁ nirayaṁ
 upapajjanti.
      [490] Tividhaṁ kho pana gahapatayo kāyena dhammacārī samacārī
 hoti catubbidhaṁ vācāya dhammacārī samacārī hoti tividhaṁ manasā
 dhammacārī samacārī hoti. Kathañca gahapatayo tividhaṁ kāyena
 dhammacārī samacārī hoti. Idha gahapatayo ekacco pāṇātipātaṁ
 pahāya pāṇātipātā paṭivirato hoti nihitadaṇḍo nihitasattho
 .pe. Sabbapāṇabhūtahitānukampī viharati. Adinnādānaṁ pahāya
 adinnādānā paṭivirato hoti yantaṁ parassa paravittūpakaraṇaṁ na taṁ
 adinnaṁ theyyasaṅkhātaṁ ādātā hoti. Kāmesu micchācāraṁ pahāya
 .pe. Tathārūpāsu na cārittaṁ āpajjitā hoti. Evaṁ kho
 gahapatayo tividhaṁ kāyena dhammacārī samacārī hoti. Kathañca
 gahapatayo catubbidhaṁ vācāya dhammacārī samacārī hoti. Idha gahapatayo
 ekacco musāvādaṁ pahāya musāvādā paṭivirato hoti sabhaggato vā
 .pe. Na sampajānamusā bhāsitā hoti. Pisuṇaṁ vācaṁ pahāya
 pisuṇāya vācāya paṭivirato .pe. Samaggakaraṇiṁ vācaṁ bhāsitā
 hoti. Pharusaṁ vācaṁ pahāya .pe. Tathārūpiṁ 1- vācaṁ bhāsitā hoti.
 Samphappalāpaṁ pahāya .pe. Kālena sāpadesaṁ pariyantavatiṁ atthasañhitaṁ.

  *  *  *  *  *  *
  Footnote:1 Po. Ma. tathārūpaṁ.
-------------------------------------------------
[page 532]
 Evaṁ kho gahapatayo catubbidhaṁ vācāya dhammacārī samacārī
 hoti. Kathañca gahapatayo tividhaṁ manasā dhammacārī samacārī hoti.
 Idha gahapatayo ekacco anabhijjhālu hoti yantaṁ parassa paravittūpakaraṇaṁ
 taṁ nābhijjhitā hoti aho vata yaṁ parassa taṁ mama assāti.
 Abyāpannacitto kho pana hoti appaduṭṭhamanasaṅkappo ime sattā
 averā abyāpajjhā anīghā sukhī attānaṁ pariharantūti. Sammādiṭṭhiko
 kho pana hoti aviparītadassano atthi dannaṁ atthi yiṭṭhaṁ
 .pe. Sayaṁ abhiññā sacchikatvā pavedentīti. Evaṁ kho gahapatayo
 tividhaṁ manasā dhammacārī samacārī hoti. Evaṁ dhammacariyāsamacariyāhetu
 kho gahapatayo evamidhekacce sattā kāyassa bhedā parammaraṇā
 sugatiṁ saggaṁ lokaṁ upapajjanti.
      [491] Ākaṅkheyya ce gahapatayo dhammacārī samacārī aho
 vatāhaṁ kāyassa bhedā parammaraṇā khattiyamahāsālānaṁ sahabyataṁ
 upapajjeyyanti ṭhānaṁ kho panetaṁ vijjati yaṁ so kāyassa bhedā
 parammaraṇā khattiyamahāsālānaṁ sahabyataṁ upapajjeyya taṁ kissa
 hetu tathā hi so dhammacārī samacārī. Ākaṅkheyya ce gahapatayo
 dhammacārī samacārī aho vatāhaṁ kāyassa bhedā parammaraṇā
 brāhmaṇamahāsālānaṁ .pe. Gahapatimahāsālānaṁ sahabyataṁ upapajjeyyanti
 ṭhānaṁ kho panetaṁ vijjati yaṁ so kāyassa bhedā
 parammaraṇā gahapatimahāsālānaṁ sahabyataṁ upapajjeyya taṁ kissa
-------------------------------------------------
[page 533]
 Hetu tathā hi so dhammacārī samacārī. Ākaṅkheyya ce gahapatayo
 dhammacārī samacārī aho vatāhaṁ kāyassa bhedā parammaraṇā
 cātummahārājikānaṁ devānaṁ sahabyataṁ upapajjeyyanti ṭhānaṁ kho
 panetaṁ vijjati yaṁ so kāyassa bhedā parammaraṇā cātummahārājikānaṁ
 devānaṁ sahabyataṁ upapajjeyya taṁ kissa hetu tathā
 hi so dhammacārī samacārī. Ākaṅkheyya ce gahapatayo dhammacārī
 samacārī aho vatāhaṁ kāyassa bhedā parammaraṇā tāvatiṁsānaṁ
 devānaṁ .pe. Yāmānaṁ devānaṁ ... Tusitānaṁ devānaṁ ... Nimmānaratīnaṁ
 devānaṁ ... Paranimmitavasavattīnaṁ devānaṁ ... Brahmakāyikānaṁ
 devānaṁ sahabyataṁ upapajjeyyanti ṭhānaṁ kho panetaṁ vijjati yaṁ so
 kāyassa bhedā parammaraṇā brahmakāyikānaṁ devānaṁ sahabyataṁ
 upapajjeyya taṁ kissa hetu tathā hi so dhammacārī samacārī.
 Ākaṅkheyya ce gahapatayo dhammacārī samacārī aho vatāhaṁ kāyassa
 bhedā parammaraṇā ābhānaṁ devānaṁ sahabyataṁ upapajjeyyanti
 ṭhānaṁ kho panetaṁ vijjati yaṁ so kāyassa bhedā parammaraṇā
 ābhānaṁ devānaṁ sahabyataṁ upapajjeyya taṁ kissa hetu tathā
 hi so dhammacārī samacārī. Ākaṅkheyya ce gahapatayo dhammacārī
 samacārī aho vatāhaṁ kāyassa bhedā parammaraṇā parittābhānaṁ
 devānaṁ .pe. Appamāṇābhānaṁ devānaṁ ... Ābhassarānaṁ devānaṁ ...
 Parittasubhānaṁ devānaṁ ... Appamāṇasubhānaṁ devānaṁ ... Subhakiṇhakānaṁ
-------------------------------------------------
[page 534]
 Devānaṁ ... Vehapphalānaṁ devānaṁ ... Avihānaṁ devānaṁ ... Atappānaṁ
 devānaṁ ... Sudassānaṁ devānaṁ ... Sudassīnaṁ devānaṁ ... Akaniṭṭhakānaṁ
 devānaṁ ... Ākāsānañcāyatanūpagānaṁ devānaṁ ... Viññāṇañcāyatanūpagānaṁ
 devānaṁ ... Ākiñcaññāyatanūpagānaṁ devānaṁ ...
 Nevasaññānāsaññāyatanūpagānaṁ devānaṁ sahabyataṁ upapajjeyyanti ṭhānaṁ kho
 panetaṁ vijjati yaṁ so kāyassa bhedā parammaraṇā nevasaññānāsaññāyatanūpagānaṁ
 devānaṁ sahabyataṁ upapajjeyya taṁ kissa hetu
 tathā hi so dhammacārī samacārī. Ākaṅkheyya ce gahapatayo
 dhammacārī samacārī aho vatāhaṁ āsavānaṁ khayā anāsavaṁ cetovimuttiṁ
 paññāvimuttiṁ diṭṭheva dhamme sayaṁ abhiññā sacchikatvā upasampajja
 vihareyyanti ṭhānaṁ kho panetaṁ vijjati yaṁ so āsavānaṁ khayā
 anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā
 sacchikatvā upasampajja vihareyya taṁ kissa hetu tathā hi so
 dhammacārī samacārīti.
      [492] Evaṁ vutte verañjakā brāhmaṇagahapatikā bhagavantaṁ
 etadavocuṁ abhikkantaṁ bho gotama abhikkantaṁ bho gotama seyyathāpi
 bho gotama nikkujjitaṁ vā ukkujjeyya paṭicchannaṁ vā vivareyya
 mūḷhassa vā maggaṁ ācikkheyya andhakāre vā telapajjotaṁ dhāreyya
 cakkhumanto rūpāni dakkhantīti evameva bhotā gotamena anekapariyāyena
 dhammo pakāsito ete mayaṁ bhavantaṁ gotamaṁ saraṇaṁ
-------------------------------------------------
[page 535]
 Gacchāma dhammañca bhikkhusaṅghañca upāsake no bhavaṁ gotamo dhāretu
 ajjatagge pāṇupete saraṇaṅgateti.
                  Verañjakasuttaṁ niṭṭhitaṁ dutiyaṁ.
                       ----------
-------------------------------------------------
[page 536]
                       Mahāvedallasuttaṁ< PTS. M I , 292 >
      [493] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho āyasmā mahākoṭṭhiko
 sāyaṇhasamayaṁ paṭisallānā vuṭṭhito yenāyasmā sārīputto
 tenupasaṅkami upasaṅkamitvā āyasmatā sārīputtena saddhiṁ sammodi
 sammodanīyaṁ kathaṁ sārāṇīyaṁ vītisāretvā ekamantaṁ nisīdi.
      [494] Ekamantaṁ nisinno kho āyasmā mahākoṭṭhiko
 āyasmantaṁ sārīputtaṁ etadavoca duppañño duppaññoti āvuso
 vuccati kittāvatā nu kho āvuso duppaññoti vuccatīti. Nappajānāti
 nappajānātīti kho āvuso tasmā duppaññoti vuccati
 kiñca nappajānāti idaṁ dukkhanti nappajānāti ayaṁ dukkhasamudayoti
 nappajānāti ayaṁ dukkhanirodhoti nappajānāti ayaṁ dukkhanirodhagāminī
 paṭipadāti nappajānāti nappajānāti nappajānātīti kho āvuso
 tasmā duppaññoti vuccatīti. Sādhāvusoti kho āyasmā mahākoṭṭhiko
 āyasmato sārīputtassa bhāsitaṁ abhinanditvā anumoditvā
 āyasmantaṁ sārīputtaṁ uttariṁ pañhaṁ apucchi paññavā paññavāti
 āvuso vuccati kittāvatā nu kho āvuso paññavāti vuccatīti.
 Pajānāti pajānātīti kho āvuso tasmā paññavāti vuccati kiñca
 pajānāti idaṁ dukkhanti pajānāti ayaṁ dukkhasamudayoti pajānāti ayaṁ
-------------------------------------------------
[page 537]
 Dukkhanirodhoti pajānāti ayaṁ dukkhanirodhagāminī paṭipadāti pajānāti
 pajānāti pajānātīti kho āvuso tasmā paññavāti vuccatīti.
 Viññāṇaṁ viññāṇanti āvuso vuccati kittāvatā nu kho
 āvuso viññāṇanti vuccatīti. Vijānāti vijānātīti kho āvuso
 tasmā viññāṇanti vuccati kiñca vijānāti sukhantipi vijānāti
 dukkhantipi vijānāti adukkhamasukhantipi vijānāti vijānāti vijānātīti
 kho āvuso tasmā viññāṇanti vuccatīti. Yā cāvuso paññā
 yañca viññāṇaṁ ime dhammā saṁsaṭṭhā udāhu visaṁsaṭṭhā labbhā
 ca panimesaṁ dhammānaṁ vinibbhujitvā vinibbhujitvā nānākaraṇaṁ
 paññāpetunti. Yā cāvuso paññā yañca viññāṇaṁ ime dhammā
 saṁsaṭṭhā no visaṁsaṭṭhā na ca labbhā imesaṁ dhammānaṁ vinibbhujitvā
 vinibbhujitvā nānākaraṇaṁ paññāpetuṁ yañca āvuso pajānāti< PTS. M I , 293 >
 taṁ vijānāti yaṁ vijānāti taṁ pajānāti tasmā ime dhammā
 saṁsaṭṭhā no visaṁsaṭṭhā na ca labbhā imesaṁ dhammānaṁ vinibbhujitvā
 vinibbhujitvā nānākaraṇaṁ paññāpetunti. Yā cāvuso paññā
 yañca viññāṇaṁ imesaṁ dhammānaṁ saṁsaṭṭhānaṁ no visaṁsaṭṭhānaṁ kiṁ
 nānākaraṇanti. Yā cāvuso paññā yañca viññāṇaṁ imesaṁ
 dhammānaṁ saṁsaṭṭhānaṁ no visaṁsaṭṭhānaṁ paññā bhāvetabbā viññāṇaṁ
 pariññeyyaṁ idaṁ nesaṁ nānākaraṇanti.
      [495] Vedanā vedanāti āvuso vuccati kittāvatā nu kho
-------------------------------------------------
[page 538]
 Āvuso vedanāti vuccatīti. Vedeti vedetīti kho āvuso tasmā
 vedanāti vuccati kiñca vedeti sukhampi vedeti dukkhampi vedeti
 adukkhamasukhampi vedeti vedeti vedetīti kho āvuso tasmā
 vedanāti vuccatīti. Saññā saññāti āvuso vuccati kittāvatā
 nu kho āvuso saññāti vuccatīti. Sañjānāti sañjānātīti kho
 āvuso tasmā saññāti vuccati kiñca sañjānāti nīlakampi
 sañjānāti pītakampi sañjānāti lohitakampi sañjānāti odātampi
 sañjānāti sañjānāti sañjānātīti kho āvuso tasmā saññāti
 vuccatīti. Yā cāvuso vedanā yā ca saññā yañca viññāṇaṁ
 ime dhammā saṁsaṭṭhā udāhu visaṁsaṭṭhā labbhā ca panimesaṁ
 dhammānaṁ vinibbhujitvā vinibbhujitvā nānākaraṇaṁ paññāpetunti.
 Yā cāvuso vedanā yā ca saññā yañca viññāṇaṁ ime
 dhammā saṁsaṭṭhā no visaṁsaṭṭhā na ca labbhā imesaṁ dhammānaṁ
 vinibbhujitvā vinibbhujitvā nānākaraṇaṁ paññāpetuṁ yaṁ cāvuso
 vedeti taṁ sañjānāti yaṁ vijānāti taṁ vijānāti tasmā ime
 dhammā saṁsaṭṭhā no visaṁsaṭṭhā na ca labbhā imesaṁ dhammānaṁ
 vinibbhujitvā vinibbhujitvā nānākaraṇaṁ paññāpetunti.
      [496] Nissaṭṭhena hāvuso pañcahi indriyehi parisuddhena
 manoviññāṇena kiṁ neyyanti. Nissaṭṭhena ca āvuso pañcahi
 indriyehi parisuddhena manoviññāṇena ananto ākāsoti
-------------------------------------------------
[page 539]
 Ākāsānañcāyatanaṁ neyyaṁ anantaṁ viññāṇanti viññāṇañcāyatanaṁ
 neyyaṁ natthi kiñcīti ākiñcaññāyatanaṁ neyyanti. Neyyaṁ panāvuso
 dhammaṁ kena jānātīti 1-. Neyyaṁ kho āvuso dhammaṁ paññācakkhunā
 jānātīti 2-. Paññā panāvuso kimatthiyāti. Paññā kho āvuso
 abhiññatthā < PTS. M I , 294 >pariññatthā pahānatthāti.
      [497] Katī panāvuso paccayā sammādiṭṭhiyā uppādāyāti.
 Dve kho āvuso paccayā sammādiṭṭhiyā uppādāya parato ca
 ghoso yoniso ca manasikāro ime kho āvuso dve paccayā
 sammādiṭṭhiyā uppādāyāti. Katīhi panāvuso aṅgehi anuggahitā
 sammādiṭṭhi cetovimuttiphalā ca hoti cetovimuttiphalānisaṁsā ca
 paññāvimuttiphalā ca hoti paññāvimuttiphalānisaṁsā cāti. Pañcahi
 kho āvuso aṅgehi anuggahitā sammādiṭṭhi cetovimuttiphalā ca
 hoti cetovimuttiphalānisaṁsā ca paññāvimuttiphalā ca hoti paññāvimuttiphalānisaṁsā
 ca idhāvuso sammādiṭṭhi sīlānuggahitā ca hoti
 sutānuggahitā ca hoti sākacchānuggahitā ca hoti samathānuggahitā ca
 hoti vipassanānuggahitā ca hoti imehi kho āvuso
 pañcahaṅgehi anuggahitā sammādiṭṭhi cetovimuttiphalā ca hoti
 cetovimuttiphalānisaṁsā ca paññāvimuttiphalā ca hoti paññāvimuttiphalānisaṁsā
 cāti.
      [498] Katī panāvuso bhavāti. Tayome āvuso bhavā

  *  *  *  *  *  *
  Footnote:1-2 Ma. pajānātīti.
-------------------------------------------------
[page 540]
 Kāmabhavo rūpabhavo arūpabhavo cāti. Kathaṁ panāvuso āyatiṁ
 punabbhavābhinibbatti hotīti. Avijjānīvaraṇānaṁ kho āvuso
 sattānaṁ taṇhāsaññojanānaṁ tatratatrābhinandanā evaṁ āyatiṁ
 punabbhavābhinibbatti hotīti. Kathaṁ panāvuso āyatiṁ punabbhavābhinibbatti
 na hotīti. Avijjāvirāgā kho āvuso vijjuppādā
 taṇhānirodhā evaṁ āyatiṁ punabbhavābhinibbatti na hotīti.
      [499] Katamaṁ panāvuso paṭhamaṁ jhānanti. Idhāvuso bhikkhu
 vivicceva kāmehi vivicca akusalehi dhammehi savitakkaṁ savicāraṁ vivekajaṁ
 pītisukhaṁ paṭhamaṁ jhānaṁ upasampajja viharati idaṁ vuccatāvuso paṭhamaṁ
 jhānanti. Paṭhamaṁ panāvuso jhānaṁ kataṅgikanti. Paṭhamaṁ kho
 āvuso jhānaṁ pañcaṅgikaṁ idhāvuso paṭhamaṁ jhānaṁ pañcaṅgikaṁ
 samāpannassa bhikkhuno vitakko ca vattati vicāro ca pīti ca sukhañca
 cittekaggatā ca paṭhamaṁ kho āvuso jhānaṁ evaṁ pañcaṅgikanti.
 Paṭhamaṁ panāvuso jhānaṁ kataṅgavippahīnaṁ kataṅgasamannāgatanti. Paṭhamaṁ
 kho āvuso jhānaṁ pañcaṅgavippahīnaṁ pañcaṅgasamannāgataṁ idhāvuso
 paṭhamaṁ jhānaṁ samāpannassa bhikkhuno kāmachando pahīno hoti
 byāpādo pahīno hoti thīnamiddhaṁ pahīnaṁ hoti uddhacca kukkuccaṁ
 pahīnaṁ hoti vicikicchā pahīnā hoti vitakko ca vattati vicāro ca
 pīti ca sukhaṁ ca cittekaggatā ca paṭhamaṁ kho āvuso jhānaṁ evaṁ
 pañcaṅgavippahīnaṁ pañcaṅgasamannāgatanti.
-------------------------------------------------
[page 541]
      [500] Pañcimāni āvuso indriyāni nānāvisayāni nānāgocarāni
 na aññamaññassa gocaravisayaṁ paccanubhonti seyyathīdaṁ
 cakkhundriyaṁ sotindriyaṁ ghānindriyaṁ jivhindriyaṁ kāyindriyaṁ imesaṁ
 kho āvuso pañcannaṁ indriyānaṁ nānāvisayānaṁ nānāgocarānaṁ na
 aññamaññassa gocaravisayaṁ paccanubhontānaṁ kiṁ paṭisaraṇaṁ ko ca
 nesaṁ gocaravisayaṁ paccanubhotīti. Pañcimāni āvuso indriyāni
 nānāvisayāni nānāgocarāni na aññamaññassa gocaravisayaṁ paccanubhonti
 seyyathīdaṁ cakkhundriyaṁ sotindriyaṁ ghānindriyaṁ jivhindriyaṁ
 kāyindriyaṁ imesaṁ kho āvuso pañcannaṁ indriyānaṁ nānāvisayānaṁ
 nānāgocarānaṁ na aññamaññassa gocaravisayaṁ paccanubhontānaṁ mano
 paṭisaraṇaṁ mano ca nesaṁ gocaravisayaṁ paccanubhotīti.
      [501] Pañcimāni āvuso indriyāni seyyathīdaṁ cakkhundriyaṁ
 sotindriyaṁ ghānindriyaṁ jivhindriyaṁ kāyindriyaṁ imāni kho āvuso
 pañcindriyāni kiṁ paṭicca tiṭṭhantīti. Pañcimāni āvuso indriyāni
 seyyathīdaṁ cakkhundriyaṁ sotindriyaṁ ghānindriyaṁ jivhindriyaṁ kāyindriyaṁ
 imāni kho āvuso pañcindriyāni āyuṁ paṭicca tiṭṭhantīti. Āyu
 panāvuso kiṁ paṭicca tiṭṭhatīti. Āyu usmaṁ paṭicca tiṭṭhatīti.
 Usmā panāvuso kiṁ paṭicca tiṭṭhatīti. Usmā āyuṁ paṭicca
 tiṭṭhatīti. Idāneva kho mayaṁ āyasmato sārīputtassa bhāsitaṁ
 evaṁ ājānāma āyu usmaṁ paṭicca tiṭṭhatīti idāneva kho mayaṁ
-------------------------------------------------
[page 542]
 Āyasmato sārīputtassa bhāsitaṁ evaṁ ājānāma usmā āyuṁ
 paṭicca tiṭṭhatīti. Yathākathaṁ panāvuso imassa bhāsitassa attho
 daṭṭhabboti. Tenahāvuso upamante karissāmi upamāyapidhekacce
 viññū [1]- bhāsitassa atthaṁ ājānanti seyyathāpi āvuso telappadīpassa
 jhāyato acciṁ paṭicca ābhā paññāyati ābhaṁ paṭicca acci
 paññāyati evameva kho āyu usmaṁ paṭicca tiṭṭhati usmā āyuṁ
 paṭicca tiṭṭhatīti. Teva nu kho āvuso āyusaṅkhārā te vedanīyā
 dhammā udāhu aññe āyusaṅkhārā aññe vedanīyā dhammāti. Na
 kho āvuso teva āyusaṅkhārā te vedanīyā dhammā te āvuso
 āyusaṅkhārā abhavissaṁsu te vedanīyā dhammā nayidaṁ saññāvedayitanirodhaṁ
 samāpannassa bhikkhuno vuṭṭhānaṁ paññāyetha yasmā ca kho
 aññe āyusaṅkhārā aññe vedanīyā dhammā tasmā saññāvedayitanirodhaṁ
 samāpannassa bhikkhuno vuṭṭhānaṁ paññāyatīti.
      [502] Yadā nu kho āvuso imaṁ kāyaṁ katī dhammā jahanti
 athāyaṁ kāyo ujjhito avakkhitto seti yathā kaṭṭhaṁ acetananti.
 Yadā kho āvuso imaṁ kāyaṁ tayo dhammā jahanti āyu usmā ca
 viññāṇaṁ athāyaṁ kāyo ujjhito avakkhitto seti yathā kaṭṭhaṁ
 acetananti. Yo 2- cāyaṁ āvuso mato kālakato yo cāyaṁ
 bhikkhu saññāvedayitanirodhasamāpanno imesaṁ kiṁ nānākaraṇanti.
 Yo cāyaṁ āvuso mato kālakato tassa kāyasaṅkhārā niruddhā

  *  *  *  *  *  *
  Footnote:1 Ma. purisā. 2 Ma. yvāyaṁ.
-------------------------------------------------
[page 543]
 Paṭippassaddhā vacīsaṅkhārā niruddhā paṭippassaddhā cittasaṅkhārā
 niruddhā paṭippassaddhā āyu parikkhīṇā usmā vūpasantā
 indriyāni paribhinnāni yo cāyaṁ bhikkhu saññāvedayitanirodhaṁ
 samāpanno tassapi kāyasaṅkhārā niruddhā paṭippassaddhā vacīsaṅkhārā
 niruddhā paṭippassaddhā cittasaṅkhārā niruddhā paṭippassaddhā
 āyu apparikkhīṇā usmā avūpasantā indriyāni
 vippasannāni yo cāyaṁ āvuso mato kālakato yo cāyaṁ bhikkhu
 saññāvedayitanirodhaṁ samāpanno idaṁ nesaṁ nānākaraṇanti.
      [503] Katī panāvuso paccayā adukkhamasukhāya cetovimuttiyā
 samāpattiyāti. Cattāro kho āvuso paccayā adukkhamasukhāya
 cetovimuttiyā samāpattiyā idhāvuso bhikkhu sukhassa ca pahānā
 dukkhassa ca pahānā pubbeva somanassadomanassānaṁ aṭṭhaṅgamā
 adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati
 ime kho āvuso cattāro paccayā adukkhamasukhāya cetovimuttiyā
 samāpattiyāti. Katī panāvuso paccayā animittāya cetovimuttiyā
 samāpattiyāti. Dve kho āvuso paccayā animittāya cetovimuttiyā
 samāpattiyā sabbanimittānañca amanasikāro animittāya ca dhātuyā
 manasikāro ime kho āvuso dve paccayā animittāya cetovimuttiyā
 samāpattiyāti. Katī panāvuso paccayā animittāya
 cetovimuttiyā < PTS. M I , 297 >ṭhitiyāti. Tayo kho āvuso paccayā animittāya
-------------------------------------------------
[page 544]
 Cetovimuttiyā ṭhitiyā sabbanimittānañca amanasikāro animittāya
 ca dhātuyā manasikāro pubbe ca abhisaṅkhāro ime kho āvuso
 tayo paccayā animittāya cetovimuttiyā ṭhitiyāti. Katī panāvuso
 paccayā animittāya cetovimuttiyā vuṭṭhānāyāti. Dve kho
 āvuso paccayā animittāya cetovimuttiyā vuṭṭhānāya sabbanimittānañca
 manasikāro animittāya ca dhātuyā amanasikāro ime
 kho āvuso dve paccayā animittāya cetovimuttiyā vuṭṭhānāyāti.
      [504] Yā cāyaṁ āvuso appamāṇā cetovimutti yā ca
 ākiñcaññā cetovimutti yā ca suññatā cetovimutti yā ca
 animittā cetovimutti ime dhammā nānatthā ceva nānābyañjanā
 ca udāhu ekatthā byañjanameva nānanti. Yā cāyaṁ āvuso
 appamāṇā cetovimutti yā ca ākiñcaññā cetovimutti yā
 ca suññatā cetovimutti yā ca animittā cetovimutti atthi
 kho āvuso pariyāyo yaṁ pariyāyaṁ āgamma ime dhammā nānatthā
 ceva nānābyañjanā ca atthi ca āvuso pariyāyo yaṁ pariyāyaṁ
 āgamma ime dhammā ekatthā byañjanameva nānaṁ. Katamo
 cāvuso pariyāyo yaṁ pariyāyaṁ āgamma ime dhammā nānatthā ceva
 nānābyañjanā ca idhāvuso bhikkhu mettāsahagatena cetasā ekaṁ
 disaṁ pharitvā viharati tathā dutiyaṁ tathā tatiyaṁ tathā catutthaṁ
 iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena
-------------------------------------------------
[page 545]
 Cetasā vipulena mahaggatena appamāṇena averena
 abyāpajjhena pharitvā viharati karuṇāsahagatena ... Muditāsahagatena ...
 Upekkhāsahagatena cetasā ekaṁ disaṁ pharitvā viharati tathā dutiyaṁ
 tathā tatiyaṁ tathā catutthaṁ iti uddhamadho tiriyaṁ sabbadhi sabbattatāya
 sabbāvantaṁ lokaṁ upekkhāsahagatena cetasā vipulena mahaggatena
 appamāṇena averena abyāpajjhena pharitvā viharati ayaṁ
 vuccatāvuso appamāṇā cetovimutti. Katamā cāvuso ākiñcaññā
 cetovimutti idhāvuso bhikkhu sabbaso viññāṇañcāyatanaṁ samatikkamma
 natthi kiñcīti ākiñcaññāyatanaṁ upasampajja viharati ayaṁ
 vuccatāvuso ākiñcaññā cetovimutti. Katamā cāvuso suññatā
 cetovimutti idha āvuso bhikkhu araññagato vā rukkhamūlagato vā
 suññāgāragato vā < PTS. M I , 298 >iti paṭisañcikkhati suññamidaṁ attena vā
 attaniyena vāti ayaṁ vuccatāvuso suññatā cetovimutti. Katamā
 cāvuso animittā cetovimutti idhāvuso bhikkhu sabbanimittānaṁ
 amanasikārā animittaṁ cetosamādhiṁ upasampajja viharati ayaṁ
 vuccatāvuso animittā cetovimutti. Ayaṁ kho āvuso pariyāyo yaṁ
 pariyāyaṁ āgamma ime dhammā nānatthā ceva nānābyañjanā ca.
 Katamo cāvuso pariyāyo yaṁ pariyāyaṁ āgamma ime dhammā ekatthā
 byañjanameva nānaṁ rāgo kho āvuso pamāṇakaraṇo doso
 pamāṇakaraṇo moho pamāṇakaraṇo te khīṇāsavassa bhikkhuno
-------------------------------------------------
[page 546]
 Pahīnā ucchinnamūlā tālāvatthukatā anabhāvaṅgatā āyatiṁ anuppādadhammā.
 Yāvatā kho āvuso appamāṇā cetovimuttiyo akuppā
 tāsaṁ cetovimutti aggamakkhāyati sā kho panākuppā cetovimutti
 suññā rāgena suññā dosena suññā mohena. Rāgo kho
 āvuso kiñcano doso kiñcano moho kiñcano te khīṇāsavassa
 bhikkhuno pahīnā ucchinnamūlā tālāvatthukatā anabhāvaṅgatā āyatiṁ
 anuppādadhammā. Yāvatā kho āvuso ākiñcaññā cetovimuttiyo
 akuppā tāsaṁ cetovimutti aggamakkhāyati sā kho panākuppā
 cetovimutti suññā rāgena suññā dosena suññā mohena.
 Rāgo kho āvuso nimittakaraṇo doso nimittakaraṇo moho
 nimittakaraṇo te khīṇāsavassa bhikkhuno pahīnā ucchinnamūlā
 tālāvatthukatā anabhāvaṅgatā āyatiṁ anuppādadhammā. Yāvatā
 kho āvuso nimittā cetovimuttiyo akuppā tāsaṁ cetovimutti
 aggamakkhāyati sā kho panākuppā cetovimuttati suññā rāgena
 suññā dosena suññā mohena. Ayaṁ kho āvuso pariyāyo yaṁ
 pariyāyaṁ āgamma ime dhammā ekatthā byañjanameva nānanti.
      Idamavocāyasmā sārīputto attamano āyasmā mahākoṭṭhiko
 āyasmato sārīputtassa bhāsitaṁ abhinandīti.
                 Mahāvedallasuttaṁ niṭṭhitaṁ tatiyaṁ.
                        --------
-------------------------------------------------
[page 547]
                       Cūḷavedallasuttaṁ< PTS. M I , 299 >
      [505] Evamme sutaṁ ekaṁ samayaṁ bhagavā rājagahe viharati
 veḷuvane kalandakanivāpe. Atha kho visākho upāsako yena
 dhammadinnā bhikkhunī tenupasaṅkami upasaṅkamitvā dhammadinnaṁ bhikkhuniṁ
 abhivādetvā ekamantaṁ nisīdi.
      [506] Ekamantaṁ nisinno kho visākho upāsako dhammadinnaṁ
 bhikkhuniṁ etadavoca sakkāyo sakkāyoti ayye vuccati katamo
 nu kho ayye sakkāyo vutto bhagavatāti. Pañca kho ime
 āvuso visākha upādānakkhandhā sakkāyo vutto bhagavatā seyyathīdaṁ
 rūpūpādānakkhandho vedanūpādānakkhandho saññūpādānakkhandho
 saṅkhārūpādānakkhandho viññāṇūpādānakkhandho ime kho āvuso
 visākha pañcupādānakkhandhā sakkāyo vutto bhagavatāti. Sādhayyeti
 kho visākho upāsako dhammadinnāya bhikkhuniyā bhāsitaṁ abhinanditvā
 anumoditvā dhammadinnaṁ bhikkhuniṁ uttariṁ pañhaṁ apucchi sakkāyasamudayo
 sakkāyasamudayoti ayye vuccati katamo nu kho ayye
 sakkāyasamudayo vutto bhagavatāti. Yāyaṁ āvuso visākha taṇhā
 ponobbhavikā nandirāgasahagatā tatratatrābhinandinī seyyathīdaṁ
 kāmataṇhā bhavataṇhā vibhavataṇhā ayaṁ kho āvuso visākha
 sakkāyasamudayo vutto bhagavatāti. Sakkāyanirodho sakkāyanirodhoti
 ayye vuccati katamo nu kho ayye sakkāyanirodho vutto bhagavatāti.
-------------------------------------------------
[page 548]
 Yo kho āvuso visākha tassāyeva taṇhāya asesavirāganirodho cāgo
 paṭinissaggo mutti anālayo ayaṁ kho āvuso visākha
 sakkāyanirodho vutto bhagavatāti. Sakkāyanirodhagāminī paṭipadā
 sakkāyavirodhagāminī paṭipadāti ayye vuccati katamā nu kho ayye
 sakkāyanirodhagāminī paṭipadā vuttā bhagavatāti. Ayameva kho
 āvuso visākha ariyo aṭṭhaṅgiko maggo sakkāyanirodhagāminī paṭipadā
 vuttā bhagavatā seyyathīdaṁ sammādiṭṭhi sammāsaṅkappo sammāvācā
 sammākammanto sammāājīvo sammāvāyāmo sammāsati sammāsamādhīti.
 Taññeva nu kho ayye upādānaṁ te pañcupādānakkhandhā
 udāhu aññatra pañcahupādānakkhandhehi upādānanti. Na
 kho āvuso visākha taññevupādānaṁ te pañcupādānakkhandhā napi 1-
 aññatra pañcahupādānakkhandhehi upādānaṁ yo kho āvuso visākha
 pañcasu upādānakkhandhesu chandarāgo taṁ tattha upādānanti.
      [507] Kathaṁ panayye sakkāyadiṭṭhi hotīti. Idhāvuso visākha
 assutavā puthujjano ariyānaṁ adassāvī ariyadhammassa akovido
 ariyadhamme avinīto sappurisānaṁ adassāvī sappurisadhammassa akovido
 sappurisadhamme avinīto rūpaṁ attato samanupassati rūpavantaṁ vā
 attānaṁ attani vā rūpaṁ rūpasmiṁ vā attānaṁ vedanaṁ ... Saññaṁ ...
 Saṅkhāre ... Viññāṇaṁ attato samanupassati viññāṇavantaṁ vā
 attānaṁ attani vā viññāṇaṁ viññāṇasmiṁ vā attānaṁ evaṁ

  *  *  *  *  *  *
  Footnote:1 Ma. nāpi.
-------------------------------------------------
[page 549]
 Kho āvuso visākha sakkāyadiṭṭhi hotīti. Kathaṁ panayye sakkāyadiṭṭhi
 na hotīti. Idhāvuso visākha sutavā ariyasāvako ariyānaṁ dassāvī
 ariyadhammassa kovido ariyadhamme suvinīto sappurisānaṁ dassāvī
 sappurisadhammassa kovido sappurisadhamme suvinīto na rūpaṁ attato
 samanupassati na rūpavantaṁ vā attānaṁ na attani vā rūpaṁ na rūpasmiṁ
 vā attānaṁ na vedanaṁ ... Na saññaṁ ... Na saṅkhāre ... Na
 viññāṇaṁ attato samanupassati na viññāṇavantaṁ vā attānaṁ na
 attani vā viññāṇaṁ na viññāṇasmiṁ vā attānaṁ evaṁ kho
 āvuso visākha sakkāyadiṭṭhi na hotīti.
      [508] Katamo panayye ariyo aṭṭhaṅgiko maggoti. Ayameva
 kho āvuso visākha ariyo aṭṭhaṅgiko maggo seyyathīdaṁ sammādiṭṭhi
 sammāsaṅkappo sammāvācā sammākammanto sammāājīvo
 sammāvāyāmo sammāsati sammāsamādhīti. Ariyo panayye aṭṭhaṅgiko
 maggo saṅkhato < PTS. M I , 301 >udāhu asaṅkhatoti. Ariyo kho āvuso visākha
 aṭṭhaṅgiko maggo saṅkhatoti. Ariyena nu kho ayye aṭṭhaṅgikena
 maggena tayo khandhā saṅgahitā udāhu tīhi khandhehi ariyo aṭṭhaṅgiko
 maggo saṅgahitoti. Na kho āvuso visākha ariyena aṭṭhaṅgikena
 maggena tayo khandhā saṅgahitā tīhi ca kho āvuso visākha
 khandhehi ariyo aṭṭhaṅgiko maggo saṅgahito yā cāvuso visākha
 sammāvācā yo ca sammākammanto yo ca sammāājīvo ime
-------------------------------------------------
[page 550]
 Dhammā sīlakkhandhena saṅgahitā yo ca sammāvāyāmo yā ca
 sammāsati yo ca sammāsamādhi ime dhammā samādhikkhandhena
 saṅgahitā yā ca sammādiṭṭhi yo ca sammāsaṅkappo ime dhammā
 paññākkhandhena saṅgahitāti. Katamo panayye samādhi katame
 dhammā samādhinimittā katame dhammā samādhiparikkhārā katamā
 samādhibhāvanāti. Yā kho āvuso visākha cittassekaggatā ayaṁ samādhi
 cattāro satipaṭṭhānā samādhinimittā cattāro sammappadhānā
 samādhiparikkhārā yā tesaññeva dhammānaṁ āsevanā bhāvanā
 bahulīkammaṁ ayaṁ tattha samādhibhāvanāti.
      [509] Katī panayye saṅkhārāti. Tayome āvuso visākha
 saṅkhārā kāyasaṅkhāro vacīsaṅkhāro cittasaṅkhāroti. Katamo
 panayye kāyasaṅkhāro katamo vacīsaṅkhāro katamo cittasaṅkhāroti.
 Assāsapassāsā kho āvuso visākha kāyasaṅkhāro vitakkavicārā
 vacīsaṅkhāro saññā ca vedanā ca cittasaṅkhāroti. Kasmā
 panayye assāsapassāsā kāyasaṅkhāro kasmā vitakkavicārā
 vacīsaṅkhāro kasmā saññā ca vedanā ca cittasaṅkhāroti.
 Assāsapassāsā kho āvuso visākha kāyikā ete dhammā
 kāyapaṭibaddhā tasmā assāsapassāsā kāyasaṅkhāro pubbe kho
 āvuso visākha vitakketvā vicāretvā vācaṁ bhindati tasmā
 vitakkavicārā vacīsaṅkhāro saññā ca vedanā ca cetasikā ete
-------------------------------------------------
[page 551]
 Dhammā cittapaṭibaddhā tasmā saññā ca vedanā ca cittasaṅkhāroti.
      [510] Kathaṁ 1- panayye saññāvedayitanirodhasamāpatti hotīti.
 Na kho āvuso visākha saññāvedayitanirodhaṁ samāpajjantassa bhikkhuno
 evaṁ hoti ahaṁ saññāvedayitanirodhaṁ samāpajjissanti vā ahaṁ
 saññāvedayitanirodhaṁ samāpajjāmīti vā ahaṁ saññāvedayitanirodhaṁ
 samāpannoti vā atha khvassa < PTS. M I , 302 >pubbeva tathā cittaṁ bhāvitaṁ hoti
 yantaṁ tathattāya upanetīti. Saññāvedayitanirodhaṁ samāpajjantassa
 panayye bhikkhuno katame dhammā paṭhamaṁ nirujjhanti yadi vā
 kāyasaṅkhāro yadi vā vacīsaṅkhāro yadi vā cittasaṅkhāroti.
 Saññāvedayitanirodhaṁ samāpajjantassa kho āvuso visākha bhikkhuno paṭhamaṁ
 nirujjhati vacīsaṅkhāro tato kāyasaṅkhāro tato cittasaṅkhāroti.
 Kathaṁ panayye saññāvedayitanirodhasamāpattiyā vuṭṭhānaṁ hotīti. Na
 kho āvuso visākha saññāvedayitanirodhasamāpattiyā vuṭṭhahantassa
 bhikkhuno evaṁ hoti ahaṁ saññāvedayitanirodhasamāpattiyā
 vuṭṭhahissanti vā ahaṁ saññāvedayitanirodhasamāpattiyā vuṭṭhahāmīti vā
 ahaṁ saññāvedayitanirodhasamāpattiyā vuṭṭhitoti vā atha khvassa
 pubbeva tathā cittaṁ bhāvitaṁ hoti yantaṁ tathattāya upanetīti.
 Saññāvedayitanirodhasamāpattiyā vuṭṭhahantassa panayye bhikkhuno katame
 dhammā paṭhamaṁ uppajjanti yadi vā kāyasaṅkhāro yadi vā vacīsaṅkhāro

  *  *  *  *  *  *
  Footnote:1 Yu. kathañca panayyeti dissati.
-------------------------------------------------
[page 552]
 Yadi vā cittasaṅkhāroti. Saññāvedayitanirodhasamāpattiyā
 vuṭṭhahantassa kho āvuso visākha bhikkhuno paṭhamaṁ uppajjati cittasaṅkhāro
 tato kāyasaṅkhāro tato vacīsaṅkhāroti. Saññāvedayitanirodhasamāpattiyā
 vuṭṭhitaṁ panayye bhikkhuṁ katī phassā phusantīti.
 Saññāvedayitanirodhasamāpattiyā vuṭṭhitaṁ kho āvuso visākha bhikkhuṁ tayo
 phassā phusanti suññato phasso animitto phasso appaṇihito
 phassoti. Saññāvedayitanirodhasamāpattiyā vuṭṭhitassa panayye
 bhikkhuno kiṁninnaṁ cittaṁ hoti kiṁpoṇaṁ kiṁpabbhāranti. Saññāvedayita-
 nirodhasamāpattiyā vuṭṭhitassa kho āvuso visākha bhikkhuno vivekaninnaṁ
 cittaṁ hoti vivekapoṇaṁ vivekapabbhāranti.
      [511] Katī panayye vedanāti. Tisso kho imā āvuso
 visākha vedanā sukhā vedanā dukkhā vedanā adukkhamasukhā vedanāti.
 Katamā panayye sukhā vedanā katamā dukkhā vedanā katamā
 adukkhamasukhā vedanāti. Yaṁ kho āvuso visākha kāyikaṁ vā
 cetasikaṁ vā sukhaṁ sātaṁ vedayitaṁ ayaṁ sukhā vedanā yaṁ kho
 āvuso visākha kāyikaṁ vā cetasikaṁ vā dukkhaṁ asātaṁ vedayitaṁ
 ayaṁ dukkhā vedanā yaṁ kho āvuso visākha < PTS. M I , 303 >kāyikaṁ vā cetasikaṁ
 vā neva sātaṁ nāsātaṁ vedayitaṁ ayaṁ adukkhamasukhā vedanāti.
 Sukhā panayye vedanā kiṁsukhā kiṁdukkhāti. Sukhā kho āvuso
 visākha vedanā ṭhitisukhā vipariṇāmadukkhā dukkhā vedanā ṭhitidukkhā
-------------------------------------------------
[page 553]
 Vipariṇāmasukhā adukkhamasukhā vedanā saññāṇasukhā aññāṇadukkhāti.
 Sukhāya panayye vedanāya kiṁ anusayo anuseti dukkhāya
 vedanāya kiṁ anusayo anuseti adukkhamasukhāya vedanāya kiṁ anusayo
 anusetīti. Sukhāya kho āvuso visākha vedanāya rāgānusayo
 anuseti dukkhāya vedanāya paṭighānusayo anuseti adukkhamasukhāya
 vedanāya avijjānusayo anusetīti. Sabbāya nu kho ayye sukhāya
 vedanāya rāgānusayo anuseti sabbāya dukkhāya vedanāya
 paṭighānusayo anuseti sabbāya adukkhamasukhāya vedanāya avijjānusayo
 anusetīti. Na kho āvuso visākha sabbāya sukhāya vedanāya
 rāgānusayo anuseti na sabbāya dukkhāya vedanāya paṭighānusayo
 anuseti na sabbāya adukkhamasukhāya vedanāya avijjānusayo
 anusetīti. Sukhāya panayye vedanāya kiṁ pahātabbaṁ dukkhāya
 vedanāya kiṁ pahātabbaṁ adukkhamasukhāya vedanāya kiṁ pahātabbanti.
 Sukhāya kho āvuso visākha vedanāya rāgānusayo pahātabbo
 dukkhāya vedanāya paṭighānusayo pahātabbo adukkhamasukhāya vedanāya
 avijjānusayo pahātabboti. Sabbāya nu kho ayye sukhāya
 vedanāya rāgānusayo pahātabbo sabbāya dukkhāya vedanāya
 paṭighānusayo pahātabbo sabbāya adukkhamasukhāya vedanāya avijjānusayo
 pahātabboti. Na kho āvuso visākha sabbāya sukhāya vedanāya
 rāgānusayo pahātabbo na sabbāya dukkhāya vedanāya paṭighānusayo
-------------------------------------------------
[page 554]
 Pahātabbo na sabbāya adukkhamasukhāya vedanāya avijjānusayo
 pahātabbo idhāvuso visākha bhikkhu vivicceva kāmehi vivicca
 akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ
 upasampajja viharati rāgantena pajahati na tattha rāgānusayo
 anuseti idhāvuso visākha bhikkhu iti paṭisañcikkhati kudāssu
 nāmahaṁ tadāyatanaṁ upasampajja viharissāmi yadariyā etarahi < PTS. M I , 304 >āyatanaṁ
 upasampajja viharantīti iti anuttaresu vimokkhesu pihaṁ upaṭṭhāpayato
 uppajjati pihapaccayā 1- domanassaṁ paṭighantena pajahati na tattha
 paṭighānusayo anuseti idhāvuso visākha bhikkhu sukhassa ca pahānā
 dukkhassa ca pahānā pubbeva somanassadomanassānaṁ aṭṭhaṅgamā
 adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati
 avijjantena pajahati na tattha avijjānusayo anusetīti.
      [512] Sukhāya panayye vedanāya kiṁ paṭibhāgoti. Sukhāya kho
 āvuso visākha vedanāya rāgo paṭibhāgoti. Dukkhāya panayye
 vedanāya kiṁ paṭibhāgoti. Dukkhāya kho āvuso visākha vedanāya
 paṭigho paṭibhāgoti. Adukkhamasukhāya panayye vedanāya kiṁ
 paṭibhāgoti. Adukkhamasukhāya kho āvuso visākha vedanāya avijjā
 paṭibhāgoti. Avijjāya panayye kiṁ paṭibhāgoti. Avijjāya kho
 āvuso visākha vijjā paṭibhāgoti. Vijjāya panayye kiṁ paṭibhāgoti.
 Vijjāya kho āvuso visākha vimutti paṭibhāgoti. Vimuttiyā

  *  *  *  *  *  *
  Footnote:1 Ma. pihāpaccayā.
-------------------------------------------------
[page 555]
 Panayye kiṁ paṭibhāgoti. Vimuttiyā kho visākha nibbānaṁ paṭibhāgoti.
 Nibbānassa panayye kiṁ paṭibhāgoti. Accasarāvuso visākha pañhaṁ
 nāsakkhi pañhānaṁ pariyantaṁ gahetuṁ nibbānogadhaṁ hi āvuso visākha
 brahmacariyaṁ nibbānaparāyanaṁ nibbānapariyosānaṁ ākaṅkhamāno ce tvaṁ
 āvuso visākha bhagavantaṁ upasaṅkamitvā etamatthaṁ puccheyyāsi yathā
 ca te bhagavā byākaroti tathā naṁ dhāreyyāsīti.
      [513] Atha kho visākho upāsako dhammadinnāya bhikkhuniyā bhāsitaṁ
 abhinanditvā anumoditvā uṭṭhāyāsanā dhammadinnaṁ bhikkhuniṁ abhivādetvā
 padakkhiṇaṁ katvā yena bhagavā tenupasaṅkami upasaṅkamitvā bhagavantaṁ
 abhivādetvā ekamantaṁ nisīdi. Ekamantaṁ nisinno kho visākho
 upāsako yāvatako ahosi dhammadinnāya bhikkhuniyā saddhiṁ kathāsallāpo
 taṁ sabbaṁ bhagavato ārocesi. Evaṁ vutte bhagavā visākhaṁ upāsakaṁ
 etadavoca paṇḍitā visākha dhammadinnā bhikkhunī mahāpaññā visākha
 dhammadinnā bhikkhunī mañcepi tvaṁ < PTS. M I , 305 >visākha etamatthaṁ paṭipuccheyyāsi 1-
 ahampi taṁ evameva byākareyyaṁ yathā taṁ dhammadinnāya bhikkhuniyā
 byākataṁ esovetassa attho evametaṁ dhārehīti.
      Idamavoca bhagavā attamano visākho upāsako bhagavato
 bhāsitaṁ abhinandīti.
                 Cūḷavedallasuttaṁ niṭṭhitaṁ catutthaṁ.
                        ---------

  *  *  *  *  *  *
  Footnote:1 Ma. puccheyyāsi.
-------------------------------------------------
[page 556]
                     Cūḷadhammasamādānasuttaṁ
      [514] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
      [515] Bhagavā etadavoca cattārīmāni bhikkhave dhammasamādānāni
 katamāni cattāri atthi bhikkhave dhammasamādānaṁ
 paccuppannasukhaṁ āyatiṁ dukkhavipākaṁ atthi bhikkhave dhammasamādānaṁ
 paccuppannadukkhañceva āyatiñca dukkhavipākaṁ atthi bhikkhave
 dhammasamādānaṁ paccuppannadukkhaṁ āyatiṁ sukhavipākaṁ atthi bhikkhave
 dhammasamādānaṁ paccuppannasukhañceva āyatiñca sukhavipākaṁ.
      [516] Katamañca bhikkhave dhammasamādānaṁ paccuppannasukhaṁ āyatiṁ
 dukkhavipākaṁ. Santi bhikkhave eke samaṇabrāhmaṇā evaṁvādino
 evaṁdiṭṭhino natthi kāmesu dosoti te kāmesu pātabyataṁ
 āpajjanti. Te kho molibandhāhi 1- paribbājikāhi paricārenti
 te evamāhaṁsu kiṁsu nāma te bhonto samaṇabrāhmaṇā kāmesu
 anāgatabhayaṁ sampassamānā kāmānaṁ pahānamāhaṁsu kāmānaṁ pariññaṁ
 paññāpenti 2- sukho imissā paribbājikāya taruṇāya mudukāya
 lomasāya bāhāya samphassoti te kāmesu pātabyataṁ āpajjanti.
 Te kāmesu pātabyataṁ āpajjitvā kāyassa bhedā parammaraṇā

  *  *  *  *  *  *
  Footnote:1 Ma. moḷibaddhāhi. 2 Po. Ma. paññapenti. sabbattha īdisameva.
-------------------------------------------------
[page 557]
 Apāyaṁ duggatiṁ vinipātaṁ nirayaṁ upapajjanti. Te tattha dukkhā
 tippā 1- [2]- kaṭukā vedanā vediyanti te evamāhaṁsu idaṁ kho te
 bhonto samaṇabrāhmaṇā kāmesu anāgatabhayaṁ sampassamānā kāmānaṁ
 pahānamāhaṁsu < PTS. M I , 306 >kāmānaṁ pariññaṁ paññāpenti ime hi mayaṁ
 kāmahetu kāmanidānaṁ dukkhā tippā kaṭukā vedanā vediyāmāti.
 Seyyathāpi bhikkhave gimhānaṁ pacchime māse māluvāsipāṭikā phaleyya.
 Atha kho taṁ bhikkhave māluvāvījaṁ aññatarasmiṁ sālamūle nipateyya.
 Atha kho bhikkhave yā tasmiṁ sāle adhivatthā devatā sā bhītā
 ubbiggā santāsaṁ āpajjeyya. Atha kho bhikkhave tasmiṁ sāle
 adhivatthāya devatāya mittāmaccā ñātisālohitā ārāmadevatā
 vanadevatā rukkhadevatā osadhitiṇavanappatīsu adhivatthā devatā saṅgamma
 samāgamma evaṁ samassāseyyuṁ mā bhavaṁ bhāyi mā bhavaṁ bhāyi appevanāmetaṁ
 māluvāvījaṁ moro vā gileyya migo vā khādeyya davaḍāho
 vā ḍaheyya vanakammikā vā uddhareyyuṁ upacikā vā uṭṭhaheyyuṁ
 avījaṁ vā panassāti. Atha kho taṁ bhikkhave māluvāvījaṁ neva moro
 gileyya na migo khādeyya na davaḍāho ḍaheyya na vanakammikā
 uddhareyyuṁ na upacikā uṭṭhaheyyuṁ vījañca panassa. Taṁ pāvussakena
 meghena abhivuṭṭhaṁ sammadeva virūheyya. Sāssa māluvālatā taruṇā
 mudukā lomasā vilambinī. Sā taṁ sālaṁ upaniseveyya. Atha kho
 bhikkhave tasmiṁ sāle adhivatthāya devatāya evamassa kiṁsu nāma

  *  *  *  *  *  *
  Footnote:1 Ma. tibbā. sabbattha īdisameva. 2 Po. Ma. kharā. sabbattha īdisameva.
-------------------------------------------------
[page 558]
 Te bhonto mittāmaccā ñātisālohitā ārāmadevatā vanadevatā
 rukkhadevatā osadhitiṇavanappatīsu adhivatthā devatā māluvāvīje
 anāgatabhayaṁ sampassamānā saṅgamma samāgamma evaṁ samassāsesuṁ
 mā bhavaṁ bhāyi mā bhavaṁ bhāyi appevanāmetaṁ māluvāvījaṁ moro
 vā gileyya migo vā khādeyya davaḍāho vā ḍaheyya vanakammikā
 vā uddhareyyuṁ upacikā vā uṭṭhaheyyuṁ avījaṁ vā panassāti sukho
 imissā māluvālatāya taruṇāya mudukāya lomasāya vilambiniyā
 samphassoti. Sā taṁ sālaṁ anuparivāreyya 1-. Sā taṁ sālaṁ
 anuparivāretvā [2]- upari viṭabhiṁ karitvā [3]- oghanaṁ janetvā ye tassa
 sālassa mahantā mahantā khandhā te padāleyya. Atha kho bhikkhave tasmiṁ
 sāle adhivatthāya devatāya evamassa idaṁ kho te bhonto mittāmaccā
 ñātisālohitā ārāmadevatā vanadevatā rukkhadevatā osadhitiṇavanappatīsu
 adhivatthā devatā māluvāvīje anāgatabhayaṁ sampassamānā
 saṅgamma samāgamma evaṁ samassāsesuṁ mā bhavaṁ < PTS. M I , 307 >bhāyi mā bhavaṁ
 bhāyi appevanāmetaṁ māluvāvījaṁ moro vā gileyya migo vā
 khādeyya davaḍāho vā ḍaheyya vanakammikā vā uddhareyyuṁ upacikā
 vā uṭṭhaheyyuṁ avījaṁ vā panassāti svāhaṁ māluvāvījahetu dukkhā
 tippā kaṭukā vedanā vediyāmīti. Evameva kho bhikkhave santi
 eke samaṇabrāhmaṇā evaṁvādino evaṁdiṭṭhino natthi kāmesu

  *  *  *  *  *  *
  Footnote:1 Sī. Ma. Yu. anuparihareyya. 2. Po. Ma. upari viṭabhiṁ kareyya.
 3 Po. Ma. oghanaṁ janeyya.
-------------------------------------------------
[page 559]
 Dosoti te kāmesu pātabyataṁ āpajjanti. Te kho molibandhāhi
 paribbājikāhi paricārenti. Te evamāhaṁsu kiṁsu nāma te
 bhonto samaṇabrāhmaṇā kāmesu anāgatabhayaṁ sampassamānā kāmānaṁ
 pahānamāhaṁsu kāmānaṁ pariññaṁ paññāpenti sukho imissā
 paribbājikāya taruṇāya mudukāya lomasāya bāhāya samphassoti te
 kāmesu pātabyataṁ āpajjanti. Te kāmesu pātabyataṁ āpajjitvā
 kāyassa bhedā parammaraṇā apāyaṁ duggatiṁ vinipātaṁ nirayaṁ
 upapajjanti. Te tattha dukkhā tippā kaṭukā vedanā vediyanti
 te tattha evamāhaṁsu idaṁ kho te bhonto samaṇabrāhmaṇā
 kāmesu anāgatabhayaṁ sampassamānā kāmānaṁ pahānamāhaṁsu kāmānaṁ
 pariññaṁ paññāpenti ime hi mayaṁ kāmahetu kāmanidānaṁ dukkhā
 tippā kaṭukā vedanā vediyāmāti. Idaṁ vuccati bhikkhave
 dhammasamādānaṁ paccuppannasukhaṁ āyatiṁ dukkhavipākaṁ.
      [517] Katamañca bhikkhave dhammasamādānaṁ paccuppannadukkhañceva
 āyatiñca dukkhavipākaṁ. Idha bhikkhave ekacco acelako hoti
 muttācāro hatthāvalekhano na ehibhadantiko na tiṭṭhabhadantiko na
 abhihataṁ na uddissa kataṁ na nimantanaṁ sādiyati. So na kumbhimukhā
 paṭiggaṇhāti na kaḷopimukhā paṭiggaṇhāti na eḷakamantaraṁ na
 mūsalantaraṁ na daṇḍamantaraṁ na dvinnaṁ bhuñjamānānaṁ na gabbhiniyā
 na pāyamānāya na purisantaragatāya na saṅkittīsu na yattha sā
-------------------------------------------------
[page 560]
 Upaṭṭhito hoti na yattha makkhikā saṇḍasaṇḍacārinī na macchaṁ
 na maṁsaṁ na suraṁ na merayaṁ na thusodakaṁ pivati. So ekāgāriko
 vā hoti ekālopiko dvāgāriko vā hoti dvālopiko .pe.
 Sattāgāriko vā hoti sattālopiko ekissāpi dattiyā
 yāpeti dvīhipi dattīhi yāpeti .pe. Sattahipi dattīhi yāpeti
 ekāhikampi āhāraṁ āhāreti dvīhikampi āhāraṁ āhāreti .pe.
 Sattāhikampi āhāraṁ āhāreti iti evarūpaṁ < PTS. M I , 308 >aḍḍhamāsikaṁpi
 pariyāyabhattabhojanānuyogamanuyutto viharati. So sākabhakkho vā hoti
 sāmākabhakkho vā hoti nīvārabhakkho vā hoti daddulabhakkho vā
 hoti haṭabhakkho vā hoti kaṇabhakkho vā hoti ācāmabhakkho vā
 hoti piññākabhakkho vā hoti tiṇabhakkho vā hoti gomayabhakkho
 vā hoti vanamūlaphalāhāro yāpeti pavattaphalabhojī. So sāṇānipi
 dhāreti masāṇānipi dhāreti chavadussānipi dhāreti paṁsukūlānipi dhāreti
 tirīṭānipi dhāreti ajjinānipi dhāreti ajjinakkhipampi dhāreti kusacīrampi
 dhāreti [1]- phalakacīrampi dhāreti kesakambalampi dhāreti [2]-
 uḷūkapakkhampi dhāreti kesamassulocakopi hoti kesamassulocanānu-
 yogamanuyutto ubbhaṭṭhakopi hoti āsanapaṭikkhittopi ukkuṭikopi hoti
 ukkuṭikappadhānamanuyutto kaṇṭakāpassayikopi hoti kaṇṭakāpassaye
 seyyaṁ kappeti sāyatatiyakampi udakorohanānuyogamanuyutto viharati
 iti evarūpaṁ anekavihitaṁ kāyassa ātāpanaparitāpanānuyogamanuyutto

  *  *  *  *  *  *
  Footnote:1 Po. Ma. vākacīrampi dhāreti. 2. Po. Ma. vāḷakambalampi dhāreti.
-------------------------------------------------
[page 561]
 Viharati. So kāyassa bhedā parammaraṇā apāyaṁ duggatiṁ vinipātaṁ
 nirayaṁ upapajjati. Idaṁ vuccati bhikkhave dhammasamādānaṁ paccuppannadukkhañceva
 āyatiñca dukkhavipākaṁ.
      [518] Katamañca bhikkhave dhammasamādānaṁ paccuppannadukkhaṁ āyatiṁ
 sukhavipākaṁ. Idha bhikkhave ekacco pakatiyā tibbarāgajātiko hoti
 so abhikkhaṇaṁ rāgajaṁ dukkhaṁ domanassaṁ paṭisaṁvedeti. Pakatiyā
 tibbadosajātiko hoti so abhikkhaṇaṁ dosajaṁ dukkhaṁ domanassaṁ
 paṭisaṁvedeti. Pakatiyā tibbamohajātiko hoti so abhikkhaṇaṁ
 mohajaṁ dukkhaṁ domanassaṁ paṭisaṁvedeti. So sahāpi dukkhena sahāpi
 domanassena phuṭṭho samāno assumukhopi rodamāno paripuṇṇaṁ
 parisuddhaṁ brahmacariyaṁ carati. So kāyassa bhedā parammaraṇā
 sugatiṁ saggaṁ lokaṁ upapajjati. Idaṁ vuccati bhikkhave dhammasamādānaṁ
 paccuppannadukkhaṁ āyatiṁ sukhavipākaṁ.
      [519] Katamañca bhikkhave dhammasamādānaṁ paccuppannasukhañceva
 āyatiñca sukhavipākaṁ. Idha bhikkhave ekacco pakatiyā na tibbarāgajātiko
 hoti so abhikkhaṇaṁ < PTS. M I , 309 >na rāgajaṁ dukkhaṁ domanassaṁ paṭisaṁvedeti.
 Pakatiyā na tibbadosajātiko hoti so abhikkhaṇaṁ na
 dosajaṁ dukkhaṁ domanassaṁ paṭisaṁvedeti. Pakatiyā na tibbamohajātiko
 hoti so abhikkhaṇaṁ na mohajaṁ dukkhaṁ domanassaṁ paṭisaṁvedeti.
 So vivicceva kāmehi vivicca akusalehi dhammehi savitakkaṁ savicāraṁ
-------------------------------------------------
[page 562]
 Vivekajaṁ pītisukhaṁ paṭhamaṁ jhānaṁ upasampajja viharati. Vitakkavicārānaṁ
 vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ
 samādhijaṁ pītisukhaṁ dutiyaṁ jhānaṁ ... Tatiyaṁ jhānaṁ ... Catutthaṁ jhānaṁ
 upasampajja viharati. So kāyassa bhedā parammaraṇā sugatiṁ
 saggaṁ lokaṁ upapajjati. Idaṁ vuccati bhikkhave dhammasamādānaṁ
 paccuppannasukhañceva āyatiñca sukhavipākaṁ. Imāni kho bhikkhave
 cattāri dhammasamādānānīti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
               Cūḷadhammasamādānasuttaṁ niṭṭhitaṁ pañcamaṁ.
                       ----------
-------------------------------------------------
[page 563]
                     Mahādhammasamādānasuttaṁ
      [520] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
      [521] Bhagavā etadavoca yebhuyyena bhikkhave sattā evaṁkāmā
 evaṁchandā evaṁadhippāyā aho vata aniṭṭhā akantā
 amanāpā [1]- parihāyeyyuṁ iṭṭhā kantā manāpā [1]- abhivaḍḍheyyunti
 tesaṁ bhikkhave sattānaṁ evaṁkāmānaṁ evaṁchandānaṁ evaṁadhippāyānaṁ
 aniṭṭhā akantā amanāpā dhammā abhivaḍḍhanti iṭṭhā kantā
 manāpā dhammā parihāyanti tatra < PTS. M I , 310 >tumhe bhikkhave taṁ kissa
 hetu 2- paccethāti. Bhagavaṁmūlakā no bhante dhammā bhagavaṁnettikā
 bhagavaṁpaṭisaraṇā sādhu vata bhante bhagavantaṁyeva paṭibhātu etassa
 bhāsitassa attho bhagavato sutvā bhikkhū dhāressantīti. Tenahi
 bhikkhave suṇātha sādhukaṁ manasikarotha bhāsissāmīti. Evaṁ bhanteti
 kho te bhikkhū bhagavato paccassosuṁ.
      [522] Bhagavā etadavoca idha bhikkhave assutavā puthujjano
 ariyānaṁ adassāvī ariyadhammassa akovido ariyadhamme avinīto
 sappurisānaṁ adassāvī sappurisadhammassa akovido sappurisadhamme
 avinīto sevitabbe dhamme na jānāti asevitabbe dhamme na jānāti

  *  *  *  *  *  *
  Footnote:1 Po. Ma. dhammā. 2. Sī. Yu. kiṁ hetuṁ.
-------------------------------------------------
[page 564]
 Bhajitabbe dhamme na jānāti abhajitabbe dhamme na jānāti.
 So sevitabbe dhamme ajānanto asevitabbe dhamme ajānanto
 bhajitabbe dhamme ajānanto abhajitabbe dhamme ajānanto asevitabbe
 dhamme sevati sevitabbe dhamme na sevati abhajitabbe
 dhamme bhajati bhajitabbe dhamme na bhajati. Tassa asevitabbe
 dhamme sevato sevitabbe dhamme asevato abhajitabbe dhamme
 bhajato bhajitabbe dhamme abhajato aniṭṭhā akantā amanāpā
 dhammā abhivaḍḍhanti iṭṭhā kantā manāpā dhammā parihāyanti
 taṁ kissa hetu evaṁ hetaṁ bhikkhave hoti yathātaṁ aviddasuno.
 Sutavā ca kho bhikkhave ariyasāvako ariyānaṁ dassāvī ariyadhammassa
 kovido ariyadhamme suvinīto sappurisānaṁ dassāvī sappurisadhammassa
 kovido sappurisadhamme suvinīto sevitabbe dhamme jānāti asevitabbe
 dhamme jānāti bhajitabbe dhamme jānāti abhajitabbe
 dhamme jānāti. So sevitabbe dhamme jānanto asevitabbe
 dhamme jānanto bhajitabbe dhamme jānanto abhajitabbe dhamme
 jānanto asevitabbe dhamme na sevati sevitabbe dhamme sevati
 abhajitabbe dhamme na bhajati bhajitabbe dhamme bhajati. Tassa
 asevitabbe dhamme asevato sevitabbe dhamme sevato abhajitabbe
 dhamme abhajato bhajitabbe dhamme bhajato aniṭṭhā akantā amanāpā
 dhammā parihāyanti iṭṭhā kantā manāpā dhammā abhivaḍḍhanti
-------------------------------------------------
[page 565]
 Taṁ kissa hetu evaṁ hetaṁ bhikkhave hoti yathātaṁ viddasunoti.
      [523] Cattārīmāni bhikkhave dhammasamādānāni katamāni cattāri
 atthi bhikkhave < PTS. M I , 311 >dhammasamādānaṁ paccuppannadukkhañceva āyatiñca dukkhavipākaṁ
 atthi bhikkhave dhammasamādānaṁ paccuppannasukhaṁ āyatiṁ dukkhavipākaṁ
 atthi bhikkhave dhammasamādānaṁ paccuppannadukkhaṁ āyatiṁ sukhavipākaṁ
 atthi bhikkhave dhammasamādānaṁ paccuppannasukhañceva āyatiñca
 sukhavipākaṁ.
      [524] Tatra bhikkhave yamidaṁ dhammasamādānaṁ paccuppannadukkhañceva
 āyatiñca dukkhavipākaṁ taṁ aviddhā 1- avijjāgato
 yathābhūtaṁ nappajānāti idaṁ kho dhammasamādānaṁ paccuppannadukkhañceva
 āyatiñca dukkhavipākanti. Taṁ aviddhā avijjāgato yathābhūtaṁ
 nappajānanto taṁ sevati taṁ na parivajjeti. Tassa taṁ sevato
 taṁ apparivajjayato aniṭṭhā akantā amanāpā dhammā abhivaḍḍhanti
 iṭṭhā kantā manāpā dhammā parihāyanti taṁ kissa hetu
 evaṁ hetaṁ bhikkhave hoti yathātaṁ aviddasunoti. Tatra bhikkhave
 yamidaṁ dhammasamādānaṁ paccuppannasukhaṁ āyatiṁ dukkhavipākaṁ taṁ aviddhā
 avijjāgato yathābhūtaṁ nappajānāti idaṁ kho dhammasamādānaṁ paccuppannasukhaṁ
 āyatiṁ dukkhavipākanti. Taṁ aviddhā avijjāgato yathābhūtaṁ
 nappajānanto taṁ sevati taṁ na parivajjeti. Tassa taṁ sevato

  *  *  *  *  *  *
  Footnote:1 Ma. Yu. sabbattha avidavāti dissati.
-------------------------------------------------
[page 566]
 Taṁ apparivajjayato aniṭṭhā akantā amanāpā dhammā abhivaḍḍhanti
 iṭṭhā kantā manāpā dhammā parihāyanti taṁ kissa hetu
 evaṁ hetaṁ bhikkhave hoti yathātaṁ aviddasunoti. Tatra bhikkhave
 yamidaṁ dhammasamādānaṁ paccuppannadukkhaṁ āyatiṁ sukhavipākaṁ taṁ aviddhā
 avijjāgato yathābhūtaṁ nappajānāti idaṁ kho dhammasamādānaṁ paccuppannadukkhaṁ
 āyatiṁ sukhavipākanti. Taṁ aviddhā avijjāgato yathābhūtaṁ
 nappajānanto taṁ sevati taṁ na parivajjeti. Tassa taṁ sevato taṁ
 apparivajjayato aniṭṭhā akantā amanāpā dhammā abhivaḍḍhanti
 iṭṭhā kantā manāpā dhammā parihāyanti taṁ kissa hetu
 evaṁ hetaṁ bhikkhave hoti yathātaṁ aviddasunoti. Tatra bhikkhave
 yamidaṁ dhammasamādānaṁ paccuppannasukhañceva āyatiñca sukhavipākaṁ taṁ
 aviddhā avijjāgato yathābhūtaṁ nappajānāti idaṁ kho dhammasamādānaṁ
 paccuppannasukhañceva āyatiñca sukhavipākanti. Taṁ aviddhā avijjāgato
 yathābhūtaṁ nappajānanto taṁ sevati < PTS. M I , 312 >taṁ na parivajjeti. Tassa
 taṁ sevato taṁ apparivajjayato aniṭṭhā akantā amanāpā dhammā
 abhivaḍḍhanti iṭṭhā kantā manāpā dhammā parihāyanti taṁ
 kissa hetu evaṁ hetaṁ bhikkhave hoti yathātaṁ aviddasunoti.
      [525] Tatra bhikkhave yamidaṁ dhammasamādānaṁ paccuppannadukkhañceva
 āyatiñca dukkhavipākaṁ taṁ viddhā 1- vijjāgato yathābhūtaṁ pajānāti

  *  *  *  *  *  *
  Footnote:1 Ma. Yu. sabbattha vidavāti dissati.
-------------------------------------------------
[page 567]
 Idaṁ kho dhammasamādānaṁ paccuppannadukkhañceva āyatiñca dukkhavipākanti.
 Taṁ viddhā vijjāgato yathābhūtaṁ pajānanto taṁ na
 sevati taṁ parivajjeti. Tassa taṁ asevato taṁ parivajjayato aniṭṭhā
 akantā amanāpā dhammā parihāyanti iṭṭhā kantā manāpā
 dhammā abhivaḍḍhanti taṁ kissa hetu evaṁ hetaṁ bhikkhave hoti
 yathātaṁ viddasunoti. Tatra bhikkhave yamidaṁ dhammasamādānaṁ paccuppannasukhaṁ
 āyatiṁ dukkhavipākaṁ taṁ viddhā vijjāgato yathābhūtaṁ pajānāti
 idaṁ kho dhammasamādānaṁ paccuppannasukhaṁ āyatiṁ dukkhavipākanti.
 Taṁ viddhā vijjāgato yathābhūtaṁ pajānanto taṁ na sevati taṁ parivajjeti.
 Tassa taṁ asevato taṁ parivajjayato aniṭṭhā akantā
 amanāpā dhammā parihāyanti iṭṭhā kantā manāpā dhammā
 abhivaḍḍhanti taṁ kissa hetu evaṁ hetaṁ bhikkhave hoti yathātaṁ
 viddasunoti. Tatra bhikkhave yamidaṁ dhammasamādānaṁ paccuppannadukkhaṁ
 āyatiṁ sukhavipākaṁ taṁ viddhā vijjāgato yathābhūtaṁ pajānāti idaṁ kho
 dhammasamādānaṁ paccuppannadukkhaṁ āyatiṁ sukhavipākanti. Taṁ viddhā
 vijjāgato yathābhūtaṁ pajānanto taṁ na sevati taṁ parivajjeti.
 Tassa taṁ asevato taṁ parivajjayato aniṭṭhā akantā amanāpā
 dhammā parihāyanti iṭṭhā kantā manāpā dhammā abhivaḍḍhanti
 taṁ kissa hetu evaṁ hetaṁ bhikkhave hoti yathātaṁ viddasunoti.
 Tatra bhikkhave yamidaṁ dhammasamādānaṁ paccuppannasukhañceva āyatiñca
-------------------------------------------------
[page 568]
 Sukhavipākaṁ taṁ viddhā vijjāgato yathābhūtaṁ pajānāti idaṁ kho
 dhammasamādānaṁ paccuppannasukhañceva āyatiñca sukhavipākanti. Taṁ
 viddhā vijjāgato yathābhūtaṁ pajānanto taṁ na sevati taṁ parivajjeti.
 Tassa taṁ asevato taṁ parivajjayato aniṭṭhā akantā amanāpā
 dhammā parihāyanti iṭṭhā kantā manāpā dhammā abhivaḍḍhanti
 taṁ < PTS. M I , 313 >kissa hetu evaṁ hetaṁ bhikkhave hotiyathātaṁ viddasunoti.
      [526] Katamañca bhikkhave dhammasamādānaṁ paccuppannadukkhañceva
 āyatiñca dukkhavipākaṁ. Idha bhikkhave ekacco sahāpi dukkhena
 sahāpi domanassena pāṇātipātī hoti pāṇātipātapaccayā ca
 dukkhaṁ domanassaṁ paṭisaṁvedeti. Sahāpi dukkhena sahāpi domanassena
 adinnādāyī hoti adinnādānapaccayā ca dukkhaṁ domanassaṁ paṭisaṁvedeti.
 Sahāpi dukkhena sahāpi domanassena kāmesu micchācārī
 hoti kāmesu micchācārapaccayā ca dukkhaṁ domanassaṁ paṭisaṁvedeti.
 Sahāpi dukkhena sahāpi domanassena musāvādī hoti musāvādapaccayā
 ca dukkhaṁ domanassaṁ paṭisaṁvedeti. Sahāpi dukkhena sahāpi
 domanassena pisuṇavāco hoti pisuṇavācapaccayā ca dukkhaṁ domanassaṁ
 paṭisaṁvedeti. Sahāpi dukkhena sahāpi domanassena pharusavāco hoti
 pharusavācapaccayā ca dukkhaṁ domanassaṁ paṭisaṁvedeti. Sahāpi dukkhena
 sahāpi domanassena samphappalāpī hoti samphappalāpapaccayā ca
 dukkhaṁ domanassaṁ paṭisaṁvedeti. Sahāpi dukkhena sahāpi domanassena
-------------------------------------------------
[page 569]
 Abhijjhālu hoti abhijjhāpaccayā ca dukkhaṁ domanassaṁ paṭisaṁvedeti.
 Sahāpi dukkhena sahāpi domanassena byāpannacitto hoti
 byāpādapaccayā ca dukkhaṁ domanassaṁ paṭisaṁvedeti. Sahāpi dukkhena
 sahāpi domanassena micchādiṭṭhi hoti micchādiṭṭhipaccayā ca
 dukkhaṁ domanassaṁ paṭisaṁvedeti. So kāyassa bhedā parammaraṇā
 apāyaṁ duggatiṁ vinipātaṁ nirayaṁ upapajjati. Idaṁ vuccati bhikkhave
 dhammasamādānaṁ paccuppannadukkhañceva āyatiñca dukkhavipākaṁ.
      [527] Katamañca bhikkhave dhammasamādānaṁ paccuppannasukhaṁ āyatiṁ
 dukkhavipākaṁ. Idha bhikkhave ekacco sahāpi sukhena sahāpi somanassena
 pāṇātipātī hoti pāṇātipātapaccayā ca sukhaṁ somanassaṁ paṭisaṁvedeti.
 Sahāpi sukhena sahāpi somanassena adinnādāyī hoti
 adinnādānapaccayā ca sukhaṁ somanassaṁ paṭisaṁvedeti. Sahāpi sukhena
 sahāpi somanassena kāmesu micchācārī hoti kāmesu micchācārapaccayā
 ca sukhaṁ somanassaṁ paṭisaṁvedeti. Sahāpi sukhena sahāpi
 somanassena musāvādī hoti musāvādapaccayā ca sukhaṁ somanassaṁ
 paṭisaṁvedeti. Sahāpi < PTS. M I , 314 >sukhena sahāpi somanassena pisuṇavāco hoti
 pisuṇavācapaccayā ca sukhaṁ somanassaṁ paṭisaṁvedeti. Sahāpi sukhena
 sahāpi somanassena pharusavāco hoti pharusavācapaccayā ca sukhaṁ
 somanassaṁ paṭisaṁvedeti. Sahāpi sukhena sahāpi somanassena samphappalāpī
 hoti samphappalāpapaccayā ca sukhaṁ somanassaṁ paṭisaṁvedeti.
-------------------------------------------------
[page 570]
 Sahāpi sukhena sahāpi somanassena abhijjhālu hoti abhijjhāpaccayā
 ca sukhaṁ somanassaṁ paṭisaṁvedeti. Sahāpi sukhena sahāpi
 somanassena byāpannacitto hoti byāpādapaccayā ca sukhaṁ
 somanassaṁ paṭisaṁvedeti. Sahāpi sukhena sahāpi somanassena
 micchādiṭṭhi hoti micchādiṭṭhipaccayā ca sukhaṁ somanassaṁ paṭisaṁvedeti.
 So kāyassa bhedā parammaṇā apāyaṁ duggatiṁ vinipātaṁ
 nirayaṁ upapajjati. Idaṁ vuccati bhikkhave dhammasamādānaṁ paccuppannasukhaṁ
 āyatiṁ dukkhavipākaṁ.
      [528] Katamañca bhikkhave dhammasamādānaṁ paccuppannadukkhaṁ āyatiṁ
 sukhavipākaṁ. Idha bhikkhave ekacco sahāpi dukkhena sahāpi domanassena
 pāṇātipātā paṭivirato hoti pāṇātipātā veramaṇīpaccayā
 ca dukkhaṁ domanassaṁ paṭisaṁvedeti. Sahāpi dukkhena sahāpi
 domanassena adinnādānā paṭivirato hoti adinnādānā veramaṇīpaccayā
 ca dukkhaṁ domanassaṁ paṭisaṁvedeti. Sahāpi dukkhena sahāpi
 domanassena kāmesu micchācārā paṭivirato hoti kāmesu
 micchācārā veramaṇīpaccayā ca dukkhaṁ domanassaṁ paṭisaṁvedeti.
 Sahāpi dukkhena sahāpi domanassena musāvādā paṭivirato hoti
 musāvādā veramaṇīpaccayā ca dukkhaṁ domanassaṁ paṭisaṁvedeti.
 Sahāpi dukkhena sahāpi domanassena pisuṇāya vācāya paṭivirato
 hoti pisuṇāya vācāya veramaṇīpaccayā ca dukkhaṁ domanassaṁ
-------------------------------------------------
[page 571]
 Paṭisaṁvedeti. Sahāpi dukkhena sahāpi domanassena pharusāya vācāya
 paṭivirato hoti pharusāya vācāya veramaṇīpaccayā ca dukkhaṁ domanassaṁ
 paṭisaṁvedeti. Sahāpi dukkhena sahāpi domanassena samphappalāpā
 paṭivirato hoti samphappalāpā veramaṇīpaccayā ca dukkhaṁ domanassaṁ
 paṭisaṁvedeti. Sahāpi dukkhena sahāpi domanassena anabhijjhālu
 hoti anabhijjhāpaccayā ca dukkhaṁ domanassaṁ paṭisaṁvedeti. Sahāpi
 dukkhena sahāpi domanassena abyāpannacitto hoti < PTS. M I , 315 >abyāpādapaccayā
 ca dukkhaṁ domanassaṁ paṭisaṁvedeti. Sahāpi dukkhena sahāpi
 domanassena sammādiṭṭhi hoti sammādiṭṭhipaccayā ca dukkhaṁ
 domanassaṁ paṭisaṁvedeti. So kāyassa bhedā parammaraṇā sugatiṁ
 saggaṁ lokaṁ upapajjati. Idaṁ vuccati bhikkhave dhammasamādānaṁ
 paccuppannadukkhaṁ āyatiṁ sukhavipākaṁ.
      [529] Katamañca bhikkhave dhammasamādānaṁ paccuppannasukhañceva
 āyatiñca sukhavipākaṁ. Idha bhikkhave ekacco sahāpi sukhena sahāpi
 somanassena pāṇātipātā paṭivirato hoti pāṇātipātā veramaṇīpaccayā
 ca sukhaṁ somanassaṁ paṭisaṁvedeti. Sahāpi sukhena sahāpi
 somanassena adinnādānā paṭivirato hoti adinnādānā veramaṇīpaccayā
 ca sukhaṁ somanassaṁ paṭisaṁvedeti. Sahāpi sukhena sahāpi
 somanassena kāmesu micchācārā paṭivirato hoti kāmesu micchācārā
 veramaṇīpaccayā ca sukhaṁ somanassaṁ paṭisaṁvedeti. Sahāpi
-------------------------------------------------
[page 572]
 Sukhena sahāpi somanassena musāvādā paṭivirato hoti musāvādā
 veramaṇīpaccayā ca sukhaṁ somanassaṁ paṭisaṁvedeti. Sahāpi sukhena
 sahāpi somanassena pisuṇāya vācāya paṭivirato hoti pisuṇāya
 vācāya veramaṇīpaccayā ca sukhaṁ somanassaṁ paṭisaṁvedeti. Sahāpi
 sukhena sahāpi somanassena pharusāya vācāya paṭivirato hoti pharusāya
 vācāya veramaṇīpaccayā ca sukhaṁ somanassaṁ paṭisaṁvedeti. Sahāpi
 sukhena sahāpi somanassena samphappalāpā paṭivirato hoti samphappalāpā
 veramaṇīpaccayā ca sukhaṁ somanassaṁ paṭisaṁvedeti. Sahāpi
 sukhena sahāpi somanassena anabhijjhālu hoti anabhijjhāpaccayā
 ca sukhaṁ somanassaṁ paṭisaṁvedeti. Sahāpi sukhena sahāpi somanassena
 abyāpannacitto hoti abyāpādapaccayā ca sukhaṁ somanassaṁ
 paṭisaṁvedeti. Sahāpi sukhena sahāpi somanassena sammādiṭṭhi
 hoti sammādiṭṭhipaccayā ca sukhaṁ somanassaṁ paṭisaṁvedeti. So
 kāyassa bhedā parammaraṇā sugatiṁ saggaṁ lokaṁ upapajjati. Idaṁ
 vuccati bhikkhave dhammasamādānaṁ paccuppannasukhañceva āyatiñca
 sukhavipākaṁ. Imāni kho bhikkhave cattāri dhammasamādānāni.
      [530] Seyyathāpi bhikkhave tittikālābu visena saṁsaṭṭho.
 Atha puriso āgaccheyya jīvitukāmo amaritukāmo sukhakāmo dukkhapaṭikkūlo.
 Tamenaṁ evaṁ vadeyyuṁ ambho purisa < PTS. M I , 316 >ayaṁ tittikālābu
 visena saṁsaṭṭho sace ākaṅkhasi piva tassa taṁ pivato ceva
-------------------------------------------------
[page 573]
 Na chādessati vaṇṇenapi gandhenapi rasenapi pivitvā ca pana
 maraṇaṁ vā niggacchasi maraṇamattaṁ vā dukkhanti. So taṁ
 appaṭisaṅkhāya piveyya nappaṭinissajjeyya tassa taṁ pivato ceva
 na chādeyya vaṇṇenapi gandhenapi rasenapi pivitvā ca pana maraṇaṁ
 vā niggaccheyya maraṇamattaṁ vā dukkhaṁ tathūpamāhaṁ bhikkhave imaṁ
 dhammasamādānaṁ vadāmi yadidaṁ dhammasamādānaṁ paccuppannadukkhañceva
 āyatiñca dukkhavipākaṁ.
      [531] Seyyathāpi bhikkhave āpānīyakaṁso vaṇṇasampanno
 gandhasampanno rasasampanno so ca kho visena saṁsaṭṭho. Atha puriso
 āgaccheyya jīvitukāmo amaritukāmo sukhakāmo dukkhapaṭikkūlo.
 Tamenaṁ evaṁ vadeyyuṁ ambho purisa āpānīyakaṁso vaṇṇasampanno
 gandhasampanno rasasampanno so ca kho visena saṁsaṭṭho sace
 ākaṅkhasi piva tassa taṁ pivato hi kho chādessati vaṇṇenapi
 gandhenapi rasenapi pivitvā ca pana maraṇaṁ vā niggacchasi maraṇamattaṁ
 vā dukkhanti. So taṁ appaṭisaṅkhāya piveyya nappaṭinissajjeyya
 tassa taṁ pivato hi kho chādeyya vaṇṇenapi gandhenapi rasenapi
 pivitvā ca pana maraṇaṁ vā niggaccheyya maraṇamattaṁ vā dukkhaṁ
 tathūpamāhaṁ bhikkhave imaṁ dhammasamādānaṁ vadāmi yadidaṁ dhammasamādānaṁ
 paccuppannasukhaṁ āyatiṁ dukkhavipākaṁ.
      [532] Seyyathāpi bhikkhave pūtimuttaṁ nānābhesajjehi saṁsaṭṭhaṁ.
-------------------------------------------------
[page 574]
 Atha puriso āgaccheyya paṇḍurogī. Tamenaṁ evaṁ vadeyyuṁ ambho
 purisa idaṁ pūtimuttaṁ nānābhesajjehi saṁsaṭṭhaṁ sace ākaṅkhasi piva
 tassa taṁ 1- pivato hi kho nacchādessati vaṇṇenapi gandhenapi
 rasenapi pivitvā ca pana sukhī bhavissatīti 2-. So taṁ paṭisaṅkhāya
 piveyya nappaṭinissajjeyya tassa taṁ pivato ceva nacchādeyya
 vaṇṇenapi gandhenapi rasenapi pivitvā ca pana sukhī assa tathūpamāhaṁ
 bhikkhave imaṁ dhammasamādānaṁ vadāmi yadidaṁ dhammasamādānaṁ paccuppannadukkhaṁ
 āyatiṁ sukhavipākaṁ.
      [533] Seyyathāpi bhikkhave dadhi ca madhu ca sappi ca phāṇitañca
 ekajjhaṁ saṁsaṭṭhaṁ. Atha puriso āgaccheyya < PTS. M I , 317 >lohitapakkhandiko.
 Tamenaṁ evaṁ vadeyyuṁ ambho purisa idaṁ dadhi ca madhu ca sappi ca
 phāṇitañca ekajjhaṁ saṁsaṭṭhaṁ sace ākaṅkhasi piva tassa te pivato
 ceva chādessati vaṇṇenapi gandhenapi rasenapi pivitvā ca pana sukhī
 bhavissatīti 3-. So taṁ paṭisaṅkhāya piveyya nappaṭinissajjeyya tassa
 taṁ pivato ceva chādeyya vaṇṇenapi gandhenapi rasenapi pivitvā
 ca pana sukhī assa tathūpamāhaṁ bhikkhave imaṁ dhammasamādānaṁ vadāmi
 yadidaṁ dhammasamādānaṁ paccuppannasukhañceva āyatiñca sukhavipākaṁ.
      [534] Seyyathāpi bhikkhave vassānaṁ pacchime māse saradasamaye
 viddhe vigatavalāhake deve ādicco nabhaṁ abbhussakkamāno sabbaṁ
 ākāsagataṁ tamagataṁ abhivihacca bhāsati ca tapati ca virocati 4- ca

  *  *  *  *  *  *
  Footnote:1 Ma. te. 2-3 Po. Ma. bhavissasīti. 4 Po. Ma. bhāsate ca tapate ca virocate ca.
-------------------------------------------------
[page 575]
 Evameva kho bhikkhave yadidaṁ dhammasamādānaṁ paccuppannasukhañceva
 āyatiñca sukhavipākaṁ tadaññe puthusamaṇabrāhmaṇaparappavāde
 abhivihacca bhāsati ca tapati ca virocati 1- cāti
      idamavoca bhagavā attamanā te bhikkhū bhagavato bhāsitaṁ
 abhinandunti.
               Mahādhammasamādānasuttaṁ niṭṭhitaṁ chaṭṭhaṁ.
                        --------

  *  *  *  *  *  *
  Footnote:1 po Ma. bhāsate ca tapate ca virocate cāti.
-------------------------------------------------
[page 576]
                         Vīmaṁsakasuttaṁ
      [535] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
      [536] Bhagavā etadavoca vīmaṁsakena bhikkhave bhikkhunā parassa
 cetopariyāyaṁ ajānantena tathāgate samannesanā kātabbā sammāsambuddho
 vā no vā iti viññāṇāyāti. Bhagavaṁmūlakā no
 bhante dhammā bhagavaṁnettikā bhagavaṁpaṭisaraṇā sādhu vata bhante
 bhagavantaṁyeva paṭibhātu etassa bhāsitassa attho bhagavato sutvā
 bhikkhū dhāressantīti. Tenahi bhikkhave suṇātha sādhukaṁ manasikarotha
 bhāsissāmīti. Evaṁ bhanteti kho te bhikkhū bhagavato paccassosuṁ.
      [537] Bhagavā etadavoca vīmaṁsakena bhikkhave bhikkhunā parassa
 cetopariyāyaṁ ajānantena dvīsu dhammesu tathāgato samannesitabbo
 cakkhusotaviññeyyesu dhammesu ye saṅkiliṭṭhā cakkhusotaviññeyyā
 dhammā saṁvijjanti vā te tathāgatassa no vāti. Tamenaṁ
 samannesamāno evaṁ jānāti ye saṅkiliṭṭhā cakkhusotaviññeyyā
 dhammā na te tathāgatassa saṁvijjantīti. Yato naṁ samannesamāno
 evaṁ jānāti ye saṅkiliṭṭhā cakkhusotaviññeyyā dhammā na te
 tathāgatassa saṁvijjantīti tato naṁ uttariṁ samannesati ye vītimissā
 cakkhusotaviññeyyā dhammā saṁvijjanti vā te tathāgatassa
-------------------------------------------------
[page 577]
 No vāti. Tamenaṁ samannesamāno evaṁ jānāti ye vītimissā
 cakkhusotaviññeyyā dhammā na te tathāgatassa saṁvijjantīti.
 Yato naṁ samannesamāno evaṁ jānāti ye vītimissā cakkhusotaviññeyyā
 dhammā na te tathāgatassa saṁvijjantīti tato
 naṁ uttariṁ samannesati ye vodātā cakkhusotaviññeyyā dhammā
 saṁvijjanti vā te tathāgatassa no vāti. Tamenaṁ samannesamāno
 evaṁ jānāti ye vodātā cakkhusotaviññeyyā dhammā saṁvijjanti
 te tathāgatassāti. Yato naṁ samannesamāno evaṁ jānāti ye
 vodātā cakkhusotaviññeyyā dhammā saṁvijjanti te tathāgatassāti
 tato naṁ uttariṁ samannesati dīgharattaṁ samāpanno ayamāyasmā
 imaṁ kusalaṁ dhammaṁ udāhu ittarasamāpannoti. Tamenaṁ samannesamāno
 evaṁ jānāti dīgharattaṁ samāpanno ayamāyasmā imaṁ
 kusalaṁ dhammaṁ nāyamāyasmā ittarasamāpannoti. Yato naṁ samannesamāno
 evaṁ jānāti dīgharattaṁ samāpanno ayamāyasmā imaṁ
 kusalaṁ dhammaṁ nāyamāyasmā ittarasamāpannoti tato naṁ uttariṁ
 samannesati ñātajjhāpanno 1- ayamāyasmā bhikkhu yasappatto 2-
 saṁvijjantassa idhekacce ādīnavāti. Na tāva bhikkhave bhikkhuno
 idhekacce ādīnavā saṁvijjanti yāva na ñātajjhāpanno hoti
 yasappatto. Yato ca kho bhikkhave bhikkhu ñātajjhāpanno hoti

  *  *  *  *  *  *
  Footnote:1 Ma. Yu. yattajjhāpannoti dissati. 2 Yu. yasampattoti dissati.
-------------------------------------------------
[page 578]
 Yasappatto athassa idhekacce ādīnavā saṁvijjanti. Tamenaṁ
 samannesamāno evaṁ jānāti ñātajjhāpanno ayamāyasmā bhikkhu
 yasappatto nāssa idhekacce ādīnavā saṁvijjantīti. < PTS. M I , 319 >Yato
 naṁ samannesamāno evaṁ jānāti ñātajjhāpanno ayamāyasmā
 bhikkhu yasappatto nāssa idhekacce ādīnavā saṁvijjantīti tato
 naṁ uttariṁ samannesati abhayūparato ayamāyasmā nāyamāyasmā
 bhayūparato vītarāgattā kāme na sevati khayā rāgassāti.
 Tamenaṁ samannesamāno evaṁ jānāti abhayūparato ayamāyasmā
 nāyamāyasmā bhayūparato vītarāgattā kāme na sevati khayā
 rāgassāti. Tañce bhikkhave bhikkhuṁ pare evaṁ puccheyyuṁ ke
 panāyasmato ākārā ke anvayā yenāyasmā evaṁ vadeti
 abhayūparato ayamāyasmā nāyamāyasmā bhayūparato vītarāgattā
 kāme na sevati khayā rāgassāti. Sammā byākaramāno bhikkhave
 bhikkhu evaṁ byākareyya tathā hi pana ayamāyasmā saṅghe vā
 viharanto eko vā viharanto ye ca tattha sugatā ye ca tattha
 duggatā ye ca tattha gaṇamanusāsanti ye ca idhekacce āmisesu
 sandissanti ye ca idhekacce āmisena anupalittā nāyamāyasmā
 taṁ tena avajānāti. Sammukhā kho pana metaṁ bhagavato sutaṁ sammukhā
 paṭiggahitaṁ abhayūparatohamasmi nāhamasmi bhayūparato vītarāgattā
 kāme na sevāmi khayā rāgassāti.
-------------------------------------------------
[page 579]
      [538] Tatra bhikkhave tathāgato uttariṁ paṭipucchitabbo
 ye saṅkiliṭṭhā cakkhusotaviññeyyā dhammā saṁvijjanti vā te
 tathāgatassa no vāti. Byākaramāno bhikkhave tathāgato evaṁ
 byākareyya ye saṅkiliṭṭhā cakkhusotaviññeyyā dhammā na te
 tathāgatassa saṁvijjantīti. Ye vītimissā cakkhusotaviññeyyā dhammā
 saṁvijjanti vā tathāgatassa no vāti. Byākaramāno bhikkhave
 tathāgato evaṁ byākareyya ye vītimissā cakkhusotaviññeyyā
 dhammā na te tathāgatassa saṁvijjantīti. Ye vodātā cakkhusotaviññeyyā
 dhammā saṁvijjanti vā te tathāgatassa no vāti.
 Byākaramāno bhikkhave tathāgato evaṁ byākareyya ye vodātā
 cakkhusotaviññeyyā dhammā saṁvijjanti te tathāgatassa etapathohamasmi 1-
 etagocaro no ca tena tammayoti. Evaṁvādiṁ kho
 bhikkhave satthāraṁ arahati sāvako upasaṅkamituṁ dhammassavanāya tassa
 satthā dhammaṁ deseti uttaruttariṁ paṇītapaṇītaṁ kaṇha sukkasappaṭibhāgaṁ
 yathā yathā kho bhikkhave bhikkhuno satthā dhammaṁ deseti uttaruttariṁ
 paṇītapaṇītaṁ kaṇhasukkasappaṭibhāgaṁ tathā < PTS. M I , 320 >tathā so tasmiṁ dhamme
 abhiññāya idhekaccaṁ dhammaṁ dhammesu niṭṭhaṅgacchati satthari pasīdati
 sammāsambuddho bhagavā svākkhāto bhagavatā dhammo supaṭipanno
 saṅghoti. Tañce bhikkhave bhikkhuṁ punevaṁ 2- puccheyyuṁ ke panāyasmato
 ākārā ke anvayā yenāyasmā evaṁ vadeti 3- sammāsambuddho

  *  *  *  *  *  *
  Footnote:1 Po. Ma. etaṁpathohamasmi etaṁgocaro. 2 Ma. pare evaṁ. 3 Ma. vadesi.
-------------------------------------------------
[page 580]
 Bhagavā svākkhāto bhagavatā dhammo supaṭipanno saṅghoti. Sammābyākaramāno
 bhikkhave bhikkhu evaṁ byākareyya idhāhaṁ āvuso yena
 bhagavā tenupasaṅkamiṁ dhammassavanāya tassa me bhagavā dhammaṁ deseti
 uttaruttariṁ paṇītapaṇītaṁ kaṇha sukkasappaṭibhāgaṁ yathā yathā me āvuso
 bhagavā dhammaṁ deseti uttaruttariṁ paṇītapaṇītaṁ kaṇha sukkasappaṭibhāgaṁ
 tathā tathāhaṁ tasmiṁ dhamme abhiññāya idhekaccaṁ dhammaṁ dhammesu niṭṭhaṅgamaṁ
 satthari pasīdiṁ sammāsambuddho bhagavā svākkhāto bhagavatā dhammo
 supaṭipanno saṅghoti.
      [539] Yassakassaci bhikkhave imehi ākārehi imehi padehi
 imehi byañjanehi tathāgate saddhā niviṭṭhā hoti mūlajātā
 patiṭṭhājātā 1- ayaṁ vuccati bhikkhave ākāravatī saddhā dassanamūlikā
 daḷhā asaṁhāriyā samaṇena vā brāhmaṇena vā devena vā
 mārena vā brahmunā vā kenaci vā lokasmiṁ. Evaṁ kho bhikkhave
 tathāgate dhammasamannesanā hoti evañca pana tathāgato dhammato
 susamanniṭṭho hotīti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                   Vīmaṁsakasuttaṁ niṭṭhitaṁ sattamaṁ.
                       -----------

  *  *  *  *  *  *
  Footnote:Ma. patiṭṭhitā.
-------------------------------------------------
[page 581]
                        Kosambiyasuttaṁ
      [540] Evamme sutaṁ ekaṁ samayaṁ bhagavā kosambiyaṁ viharati
 ghositārāme. Tena kho pana samayena kosambiyaṁ bhikkhū bhaṇḍanajātā
 kalahajātā vivādāpannā aññamaññaṁ mukhasattīhi vitudantā viharanti
 te na ceva aññamaññaṁ saññāpenti na ca saññattiṁ upenti
 na < PTS. M I , 321 >ca aññamaññaṁ nijjhāpenti na ca nijjhattiṁ upenti. Atha
 kho aññataro bhikkhu yena bhagavā tenupasaṅkami upasaṅkamitvā
 bhagavantaṁ abhivādetvā ekamantaṁ nisīdi. Ekamantaṁ nisinno kho
 so bhikkhu bhagavantaṁ etadavoca idha bhante kosambiyaṁ bhikkhū
 bhaṇḍanajātā kalahajātā vivādāpannā aññamaññaṁ mukhasattīhi
 vitudantā viharanti te na ceva aññamaññaṁ saññāpenti na
 ca saññattiṁ upenti na ca aññamaññaṁ nijjhāpenti na ca
 nijjhattiṁ upentīti. Atha kho bhagavā aññataraṁ bhikkhuṁ āmantesi
 ehi tvaṁ bhikkhu mama vacanena te bhikkhū āmantehi satthā vo
 āyasmante āmantetīti. Evaṁ bhanteti kho so bhikkhu bhagavato
 paṭissutvā yena te bhikkhū tenupasaṅkami upasaṅkamitvā te bhikkhū
 etadavoca satthā āyasmante āmantetīti. Evamāvusoti kho
 te bhikkhū tassa bhikkhuno paṭissutvā yena bhagavā tenupasaṅkamiṁsu
 upasaṅkamitvā bhagavantaṁ abhivādetvā ekamantaṁ nisīdiṁsu.
-------------------------------------------------
[page 582]
      [541] Ekamantaṁ nisinne kho te bhikkhū bhagavā etadavoca
 saccaṁ kira tumhe bhikkhave bhaṇḍanajātā kalahajātā vivādāpannā
 aññamaññaṁ mukhasattīhi vitudantā viharatha te na ceva aññamaññaṁ
 saññāpetha na ca saññattiṁ upetha na ca aññamaññaṁ nijjhāpetha
 na ca nijjhattiṁ upethāti. Evaṁ bhanteti 1-. Taṁ kiṁ maññatha bhikkhave
 yasmiṁ tumhe samaye bhaṇḍanajātā kalahajātā vivādāpannā aññamaññaṁ
 mukhasattīhi vitudantā viharatha api nu tumhākaṁ tasmiṁ samaye
 mettaṁ kāyakammaṁ paccupaṭṭhitaṁ hoti sabrahmacārīsu āvī 2- ceva
 raho ca mettaṁ vacīkammaṁ paccupaṭṭhitaṁ hoti sabrahmacārīsu āvī
 ceva raho ca mettaṁ manokammaṁ paccupaṭṭhitaṁ hoti sabrahmacārīsu
 āvī ceva raho cāti. No hetaṁ bhante. Iti kira bhikkhave yasmiṁ
 tumhe samaye bhaṇḍanajātā kalahajātā vivādāpannā aññamaññaṁ
 mukhasattīhi vitudantā viharatha neva tumhākaṁ tasmiṁ samaye mettaṁ
 kāyakammaṁ paccupaṭṭhitaṁ hoti sabrahmacārīsu āvī ceva raho ca
 na mettaṁ vacīkammaṁ paccupaṭṭhitaṁ hoti sabrahmacārīsu āvī ceva raho ca
 na mettaṁ manokammaṁ paccupaṭṭhitaṁ hoti sabrahmacārīsu āvī ceva
 raho ca atha kiñcarahi < PTS. M I , 322 >tumhe moghapurisā kiṁjānantā kiṁpassantā
 bhaṇḍanajātā kalahajātā vivādāpannā aññamaññaṁ mukhasattīhi
 vitudantā viharatha te na ceva aññamaññaṁ saññāpetha na ca
 saññattiṁ upetha na ca aññamaññaṁ nijjhāpetha na ca nijjhattiṁ

  *  *  *  *  *  *
  Footnote:1 Ma. itisaddo natthi. 2 Ma. āvi. sabbattha īdisameva.
-------------------------------------------------
[page 583]
 Upetha tañhi tumhākaṁ moghapurisā bhavissati dīgharattaṁ ahitāya
 dukkhāyāti.
      [542] Atha kho bhagavā bhikkhū āmantesi chayime bhikkhave
 dhammā sārāṇīyā 1- piyakaraṇā garukaraṇā saṅgahāya avivādāya
 sāmaggiyā ekībhāvāya saṁvattanti. Katame cha. Idha bhikkhave
 bhikkhuno mettaṁ kāyakammaṁ paccupaṭṭhitaṁ hoti sabrahmacārīsu āvī
 ceva raho ca ayampi dhammo sārāṇīyo 2- piyakaraṇo garukaraṇo
 saṅgahāya avivādāya sāmaggiyā ekībhāvāya saṁvattati. Puna caparaṁ
 bhikkhave bhikkhuno mettaṁ vacīkammaṁ paccupaṭṭhitaṁ hoti sabrahmacārīsu
 āvī ceva raho ca ayampi dhammo sārāṇīyo piyakaraṇo garukaraṇo
 saṅgahāya avivādāya sāmaggiyā ekībhāvāya saṁvattati. Puna
 caparaṁ bhikkhave bhikkhuno mettaṁ manokammaṁ paccupaṭṭhitaṁ hoti sabrahmacārīsu
 āvī ceva raho ca ayampi dhammo sārāṇīyo piyakaraṇo
 garukaraṇo saṅgahāya avivādāya sāmaggiyā ekībhāvāya saṁvattati.
 Puna caparaṁ bhikkhave bhikkhu ye te lābhā dhammikā dhammaladdhā
 antamaso pattapariyāpannamattaṁpi tathārūpehi lābhehi appaṭivibhattabhogī
 hoti sīlavantehi sabrahmacārīhi sādhāraṇabhogī ayampi dhammo
 sārāṇīyo piyakaraṇo garukaraṇo saṅgahāya avivādāya sāmaggiyā
 ekībhāvāya saṁvattati. Puna caparaṁ bhikkhave bhikkhu yāni tāni
 sīlāni akkhaṇḍāni acchiddāni asabalāni akammāsāni bhujissāni

  *  *  *  *  *  *
  Footnote:1-2 Ma. sāraṇīyā-sāraṇīyo. sabbattha evaṁ ñātabbaṁ.
-------------------------------------------------
[page 584]
 Viññūpasaṭṭhāni aparāmaṭṭhāni samādhisaṁvattanikāni tathārūpesu sīlesu
 sīlasāmaññagato viharati sabrahmacārīhi āvī ceva raho ca ayampi
 dhammo sārāṇīyo piyakaraṇo garukaraṇo saṅgahāya avivādāya
 sāmaggiyā ekībhāvāya saṁvattati. Puna caparaṁ bhikkhave bhikkhu yāyaṁ
 diṭṭhi ariyā niyyānikā niyyāti takkarassa sammā dukkhakkhayāya
 tathārūpāya diṭṭhiyā diṭṭhisāmaññagato viharati sabrahmacārīhi āvī
 ceva raho ca ayampi dhammo sārāṇīyo piyakaraṇo garukaraṇo
 saṅgahāya avivādāya sāmaggiyā ekībhāvāya saṁvattati. Ime kho
 bhikkhave cha sārāṇīyā dhammā piyakaraṇā garukaraṇā saṅgahāya
 avivādāya sāmaggiyā ekībhāvāya saṁvattanti. Imesaṁ kho bhikkhave
 channaṁ sārāṇīyānaṁ dhammānaṁ etaṁ aggaṁ etaṁ saṅgāhikaṁ etaṁ
 saṅghāṭaniyaṁ yadidaṁ yāyaṁ diṭṭhi ariyā niyyānikā niyyāti takkarassa
 sammā dukkhakkhayāya. Seyyathāpi bhikkhave kūṭāgārassa etaṁ aggaṁ
 etaṁ saṅgāhikaṁ etaṁ saṅghāṭaniyaṁ yadidaṁ kūṭaṁ evameva kho
 bhikkhave imesaṁ channaṁ sārāṇīyānaṁ dhammānaṁ etaṁ aggaṁ etaṁ
 saṅgāhikaṁ etaṁ saṅghāṭaniyaṁ yadidaṁ yāyaṁ diṭṭhi ariyā niyyānikā
 niyyāti takkarassa sammā dukkhakkhayāya.
      [543] Kathañca bhikkhave yāyaṁ diṭṭhi ariyā niyyānikā niyyāti
 takkarassa sammā dukkhakkhayāya. Idha bhikkhave bhikkhu araññagato
 vā rukkhamūlagato vā suññāgāragato vā iti paṭisañcikkhati atthi
-------------------------------------------------
[page 585]
 Nu kho me taṁ pariyuṭṭhānaṁ ajjhattaṁ appahīnaṁ yenāhaṁ pariyuṭṭhānena
 pariyuṭṭhitacitto yathābhūtaṁ nappajāneyyaṁ nappasseyyanti. Sace
 bhikkhave bhikkhu kāmarāgapariyuṭṭhito hoti pariyuṭṭhitacittova hoti
 sace bhikkhave bhikkhu byāpādapariyuṭṭhito hoti pariyuṭṭhitacittova
 hoti sace bhikkhave bhikkhu thīna middhapariyuṭṭhito hoti pariyuṭṭhitacittova
 hoti sace bhikkhave bhikkhu uddhaccakukkuccapariyuṭṭhito hoti
 pariyuṭṭhitacittova hoti sace bhikkhave bhikkhu vicikicchāpariyuṭṭhito
 hoti pariyuṭṭhitacittova hoti sace bhikkhave bhikkhu idhalokacintāya
 pasuto hoti pariyuṭṭhitacittova hoti sace bhikkhave bhikkhu paralokacintāya
 pasuto hoti pariyuṭṭhitacittova hoti sace bhikkhave bhikkhu
 bhaṇḍanajāto kalahajāto vivādāpanno aññamaññaṁ mukhasattīhi
 vitudanto viharati pariyuṭṭhitacittova hoti so evaṁ pajānāti
 natthi kho me taṁ pariyuṭṭhānaṁ ajjhattaṁ appahīnaṁ yenāhaṁ pariyuṭṭhānena
 pariyuṭṭhitacitto yathābhūtaṁ nappajāneyyaṁ nappasseyyaṁ supaṇihitaṁ me
 mānasaṁ saccānaṁ bodhāyāti. Idamassa paṭhamaṁ ñāṇaṁ adhigataṁ hoti
 ariyaṁ lokuttaraṁ asādhāraṇaṁ puthujjanehi.
      [544] Puna caparaṁ bhikkhave ariyasāvako iti paṭisañcikkhati imaṁ
 nu kho ahaṁ diṭṭhiṁ āsevanto bhāvento bahulīkaronto labhāmi
 paccattaṁ samathaṁ labhāmi paccattaṁ nibbuttinti. So evaṁ pajānāti
 imaṁ kho ahaṁ diṭṭhiṁ āsevanto bhāvento bahulīkaronto labhāmi
-------------------------------------------------
[page 586]
 Paccattaṁ samathaṁ labhāmi paccattaṁ nibbuttinti. Idamassa dutiyaṁ
 ñāṇaṁ adhigataṁ hoti ariyaṁ lokuttaraṁ asādhāraṇaṁ puthujjanehi.
      [545] Puna caparaṁ bhikkhave ariyasāvako iti paṭisañcikkhati
 yathārūpāyāhaṁ diṭṭhiyā samannāgato atthi nu kho iti bahiddhā
 añño samaṇo vā brāhmaṇo vā tathārūpāya diṭṭhiyā samannāgatoti.
 So evaṁ pajānāti yathārūpāyāhaṁ diṭṭhiyā samannāgato
 natthi ito bahiddhā añño samaṇo vā brāhmaṇo vā tathārūpāya
 diṭṭhiyā samannāgatoti. Idamassa tatiyaṁ ñāṇaṁ adhigataṁ hoti
 ariyaṁ lokuttaraṁ asādhāraṇaṁ puthujjanehi.
      [546] Puna caparaṁ bhikkhave ariyasāvako iti paṭisañcikkhati
 yathārūpāya dhammatāya diṭṭhisampanno puggalo samannāgato ahampi
 tathārūpāya dhammatāya samannāgatoti. Kathaṁrūpāya ca bhikkhave dhammatāya
 diṭṭhisampanno puggalo samannāgato dhammatā esā bhikkhave
 diṭṭhisampannassa puggalassa kiñcāpi tathārūpiṁ āpattiṁ āpajjati
 yathārūpāya āpattiyā vuṭṭhānaṁ paññāyati atha kho naṁ khippameva
 satthari vā viññūsu vā sabrahmacārīsu deseti vivarati uttānīkaroti
 desetvā vivaritvā uttānīkatvā āyatiṁ saṁvaraṁ āpajjati.
 Seyyathāpi bhikkhave daharo kumāro mando uttānaseyyako hatthena
 vā pādena vā aṅgāraṁ akkamitvā khippameva paṭisaṁharati evameva
 kho bhikkhave dhammatā esā diṭṭhisampannassa puggalassa kiñcāpi
-------------------------------------------------
[page 587]
 Tathārūpiṁ āpattiṁ āpajjati yathārūpāya āpattiyā vuṭṭhānaṁ paññāyati
 atha kho naṁ khippameva satthari vā viññūsu vā sabrahmacārīsu deseti
 vivarati uttānīkaroti desetvā vivaritvā uttānīkatvā āyatiṁ
 saṁvaraṁ āpajjati. So evaṁ pajānāti yathārūpāya dhammatāya
 diṭṭhisampanno puggalo samannāgato ahampi tathārūpāya dhammatāya
 samannāgatoti. Idamassa catutthaṁ ñāṇaṁ adhigataṁ hoti ariyaṁ
 lokuttaraṁ asādhāraṇaṁ puthujjanehi.
      [547] Puna caparaṁ bhikkhave ariyasāvako iti paṭisañcikkhati
 yathārūpāya dhammatāya diṭṭhisampanno puggalo samannāgato ahampi
 tathārūpāya dhammatāya samannāgatoti. Kathaṁrūpāya ca bhikkhave
 dhammatāya diṭṭhisampanno puggalo samannāgato dhammatā esā
 bhikkhave diṭṭhisampannassa puggalassa kiñcāpi yāni tāni sabrahmacārīnaṁ
 uccāvacāni kiṁkaraṇīyāni tattha ussukaṁ āpanno hoti atha
 khvassa tibbā pekkhā hoti adhisīlasikkhāya adhicittasikkhāya adhipaññāsikkhāya.
 Seyyathāpi bhikkhave gāvī taruṇavacchā thabbhañca 1-
 āluppati vacchakañca apacinati evameva kho bhikkhave dhammatā esā
 diṭṭhisampannassa puggalassa kiñcāpi yāni tāni sabrahmacārīnaṁ
 uccāvacāni kiṁkaraṇīyāni tattha ussukaṁ āpanno hoti atha khvassa
 tibbā pekkhā hoti adhisīlasikkhāya adhicittasikkhāya adhipaññāsikkhāya.
 So evaṁ pajānāti yathārūpāya dhammatāya diṭṭhisampanno

  *  *  *  *  *  *
  Footnote:1 Ma. thambhañca.
-------------------------------------------------
[page 588]
 Puggalo samannāgato ahampi tathārūpāya dhammatāya samannāgatoti.
 Idamassa pañcamaṁ ñāṇaṁ adhigataṁ hoti ariyaṁ lokuttaraṁ asādhāraṇaṁ
 puthujjanehi.< PTS. M I , 325 >
      [548] Puna caparaṁ bhikkhave ariyasāvako iti paṭisañcikkhati
 yathārūpāya balatāya diṭṭhisampanno puggalo samannāgato ahampi
 tathārūpāya balatāya samannāgatoti. Kathaṁrūpāya ca bhikkhave balatāya
 diṭṭhisampanno puggalo samannāgato balatā esā bhikkhave
 diṭṭhisampannassa puggalassa yaṁ tathāgatappavedite dhammavinaye
 desiyamāne aṭṭhikatvā 1- manasikatvā sabbacetaso 2- samannāharitvā
 ohitasoto dhammaṁ suṇāti. So evaṁ pajānāti yathārūpāya
 balatāya diṭṭhisampanno puggalo samannāgato ahampi tathārūpāya
 balatāya samannāgatoti. Idamassa chaṭṭhaṁ ñāṇaṁ adhigataṁ hoti
 ariyaṁ lokuttaraṁ asādhāraṇaṁ puthujjanehi.
      [549] Puna caparaṁ bhikkhave ariyasāvako iti paṭisañcikkhati
 yathārūpāya balatāya diṭṭhisampanno puggalo samannāgato ahampi
 tathārūpāya balatāya samannāgatoti. Kathaṁrūpāya ca bhikkhave balatāya
 diṭṭhisampanno puggalo samannāgato balatā esā bhikkhave
 diṭṭhisampannassa puggalassa yaṁ tathāgatappavedite dhammavinaye
 desiyamāne labhati atthavedaṁ labhati dhammavedaṁ labhati dhammūpasañhitaṁ
 pāmujjaṁ. So evaṁ pajānāti yathārūpāya balatāya diṭṭhisampanno

  *  *  *  *  *  *
  Footnote:1 Ma. aṭṭhiṁkatvā. 2 Ma. sabbacetasā.
-------------------------------------------------
[page 589]
 Puggalo samannāgato ahampi tathārūpāya balatāya samannāgatoti.
 Idamassa sattamaṁ ñāṇaṁ adhigataṁ hoti ariyaṁ lokuttaraṁ asādhāraṇaṁ
 puthujjanehi.
      [550] Evaṁ sattaṅgasamannāgatassa kho bhikkhave ariyasāvakassa
 dhammatā susamanniṭṭhā hoti sotāpattiphalasacchikiriyāya. Evaṁ
 sattaṅgasamannāgato kho bhikkhave ariyasāvako sotāpattiphalasamannāgato
 hotīti.
      Idamavoca bhagavā attamanā te bhikkhū bhagavato bhāsitaṁ
 abhinandunti.
                  Kosambiyasuttaṁ niṭṭhitaṁ aṭṭhamaṁ.
                        ---------
-------------------------------------------------
[page 590]
                      Brahmanimantanikasuttaṁ< PTS. M I , 326 >
      [551] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
      [552] Bhagavā etadavoca ekamidāhaṁ bhikkhave samayaṁ ukkaṭṭhāyaṁ
 viharāmi subhagavane sālarājamūle. Tena kho pana bhikkhave samayena
 bakassa brahmuno evarūpaṁ pāpakaṁ diṭṭhigataṁ uppannaṁ hoti idaṁ
 niccaṁ idaṁ dhuvaṁ idaṁ sassataṁ idaṁ kevalaṁ idaṁ acavanadhammaṁ idaṁ
 hi na jāyati na jīyati na mīyati na cavati na upapajjati ito
 ca panaññaṁ uttariṁ nissaraṇaṁ natthīti. Atha khvāhaṁ bhikkhave
 bakassa brahmuno cetasā ceto parivitakkamaññāya seyyathāpi
 nāma balavā puriso sammiñjitaṁ vā bāhaṁ pasāreyya pasāritaṁ vā
 bāhaṁ sammiñjeyya evameva ukkaṭṭhāyaṁ subhagavane sālarājamūle
 antarahito tasmiṁ brahmaloke pāturahosi. Addasā kho maṁ
 bhikkhave bako brahmā dūratova āgacchantaṁ disvāna maṁ etadavoca
 ehi kho mārisa svāgataṁ mārisa cirassaṁ kho mārisa imaṁ pariyāyamakāsi
 yadidaṁ adhāgamanāya idaṁ hi mārisa niccaṁ idaṁ dhuvaṁ idaṁ
 sassataṁ idaṁ kevalaṁ idaṁ acavanadhammaṁ idaṁ hi na jāyati na jīyati
 na mīyati na cavati na upapajjati ito ca panaññaṁ uttariṁ
 nissaraṇaṁ natthīti. Evaṁ vutte ahaṁ bhikkhave bakaṁ brahmānaṁ
-------------------------------------------------
[page 591]
 Etadavocaṁ avijjāgato vata bho bako brahmā avijjāgato
 vata bho bako brahmā yatra hi nāma aniccaṁyeva samānaṁ
 niccanti vakkhati adhuvaṁyeva samānaṁ dhuvanti vakkhati assassataṁyeva
 samānaṁ sassatanti vakkhati akevalaṁyeva samānaṁ kevalanti vakkhati
 cavanadhammaṁyeva samānaṁ acavanadhammanti vakkhati yattha ca pana jāyati
 ca 1- jīyati ca mīyati ca cavati ca upapajjati ca taṁ tathā 2- vakkhati idaṁ
 hi na jāyati na jīyati na mīyati na cavati na upapajjatīti santañca
 panaññaṁ uttariṁ nissaraṇaṁ natthaññaṁ uttariṁ nissaraṇanti vakkhatīti.
      [553] Atha kho bhikkhave māro pāpimā aññataraṁ brahmapārisajjaṁ
 anvāvisitvā maṁ etadavoca bhikkhu bhikkhu metamāsado< PTS. M I , 327 >
 metamāsado eso hi bhikkhu brahmā mahābrahmā abhibhū anabhibhūto
 aññadatthu daso vasavattī issaro kattā nimmitā 3- seṭṭho sajjitā 4-
 vasī pitā bhūta bhabyānaṁ. Ahesuṁ kho [5]- bhikkhu tayā pubbe samaṇabrāhmaṇā
 lokasmiṁ paṭhavīgarahakā paṭhavījigucchakā āpagarahakā āpajigucchakā
 tejagarahakā tejajigucchakā vāyagarahakā vāyajigucchakā
 bhūtagarahakā bhūtajigucchakā devagarahakā devajigucchakā pajāpatigarahakā
 pajāpatijigucchakā brahmagarahakā brahmajigucchakā te kāyassa
 bhedā pāṇupacchedā hīne kāye patiṭṭhitā. Ahesuṁ kho pana bhikkhu
 tayā pubbe samaṇabrāhmaṇā lokasmiṁ paṭhavīpasaṁsakā paṭhavābhinandino
 āpapasaṁsakā āpābhinandino tejapasaṁsakā tejābhinandino vāyapasaṁsakā

  *  *  *  *  *  *
  Footnote:1 Ma. ime casamuccayasaddā natthi. 2 Po. Ma. tañca vakkhati. 3 Ma. Yu. nimmātā.
 4 Ma. sajitā. Yu. sañjitā. 5 Ma. ye.
-------------------------------------------------
[page 592]
 Vāyābhinandino bhūtapasaṁsakā bhūtābhinandino devapasaṁsakā
 devābhinandino pajāpatipasaṁsakā pajāpatābhinandino brahmapasaṁsakā
 brahmābhinandino te kāyassa bhedā pāṇupacchedā paṇīte kāye
 patiṭṭhitā. Kintāhaṁ 1- bhikkhu evaṁ vadāmi iṅgha tvaṁ mārisa
 yadeva te brahmā āha tadeva tvaṁ karohi mā tvaṁ brahmuno
 vacanaṁ upātivattittho sace kho tvaṁ bhikkhu brahmuno vacanaṁ
 upātivattissasi. Seyyathāpi nāma puriso siriṁ āgacchantiṁ daṇḍena
 paṭippanāmeyya seyyathāpi vā pana bhikkhu puriso narakappapāte
 papatanto hatthehi ca pādehi ca paṭhaviṁ virājeyya evaṁ sampadamidaṁ
 bhikkhu tuyhaṁ bhavissati. Iṅgha tvaṁ mārisa yadeva te brahmā
 āha tadeva tvaṁ karohi mā tvaṁ brahmuno vacanaṁ upātivattittho
 nanu tvaṁ bhikkhu passasi brahmaparisaṁ 2- sannisinnanti 3-. Iti kho maṁ
 bhikkhave māro pāpimā brahmaparisaṁ upanesi. Evaṁ vutte ahaṁ
 bhikkhave māraṁ pāpimantaṁ etadavocaṁ jānāmi kho tāhaṁ pāpima
 mā tvaṁ maññittho na maṁ jānātīti māro tvamasi pāpima
 yo ceva pāpima brahmā yā ca brahmaparisā ye ca brahmapārisajjā
 sabbeva tava hatthagatā sabbe 4- tava vasaṅgatā tuyhaṁ hi
 pāpima evaṁ hoti esopi me assa hatthagato esopi me
 assa vasaṅgatoti ahaṁ kho pana pāpima neva tava hatthagato
 neva tava vasaṅgatoti.

  *  *  *  *  *  *
  Footnote:1 Ma. Yu. taṁ tāhaṁ. 2 Yu. brahmaṇiṁ parisaṁ. 3 Ma. sannipatitanti.
 4 Ma. Yu. sabbeva.
-------------------------------------------------
[page 593]
      [554] Evaṁ vutte bhikkhave bako brahmā < PTS. M I , 328 >maṁ etadavoca ahaṁ
 hi mārisa niccaṁyeva samānaṁ niccanti vadāmi dhuvaṁyeva samānaṁ
 dhuvanti vadāmi sassataṁyeva samānaṁ sassatanti vadāmi kevalaṁyeva
 samānaṁ kevalanti vadāmi acavanadhammaṁyeva samānaṁ acavanadhammanti
 vadāmi. Yattha ca pana na jāyati na jīyati na mīyati na cavati
 na upapajjati tadevāhaṁ vadāmi idaṁ hi na jāyati na jīyati
 na mīyati na cavati na upapajjati asantañca panaññaṁ uttariṁ
 nissaraṇaṁ natthaññaṁ uttariṁ nissaraṇanti vadāmi. Ahesuṁ kho
 bhikkhu tayā pubbe samaṇabrāhmaṇā lokasmiṁ yāvatakaṁ tuyhaṁ
 kasiṇaṁ āyuṁ tāvatakaṁ te 1- tapokammameva ahosi. Te kho evaṁ
 jāneyyuṁ santaṁ 2- vā aññaṁ uttariṁ nissaraṇaṁ atthaññaṁ uttariṁ
 nissaraṇanti asantaṁ vā aññaṁ uttariṁ nissaraṇaṁ natthaññaṁ
 uttariṁ nissaraṇanti. Kintāhaṁ 3- bhikkhu evaṁ vadāmi na cevaññaṁ
 uttariṁ nissaraṇaṁ dakkhissasi yāvadeva ca pana kilamathassa vighātassa
 bhāgī bhavissasi. Sace kho tvaṁ bhikkhu paṭhaviṁ ajjhosissasi
 opasāyiko me bhavissasi vatthusāyiko yathākāmakaraṇīyo
 bāhiteyyo. Sace pana 4- āpaṁ tejaṁ vāyaṁ bhūte deve pajāpatiṁ brahmaṁ
 ajjhosissasi opasāyiko me bhavissasi vatthusāyiko yathākāmakaraṇīyo
 bāhiteyyoti. Ahampi kho etaṁ 5- brahme jānāmi.
 Sace paṭhaviṁ ajjhosissāmi opasāyiko te bhavissāmi vatthusāyiko

  *  *  *  *  *  *
  Footnote:1 Ma. Yu. tesaṁ. 2 Ma. santañca panaññaṁ. 3 Ma. Yu. taṁ tāhaṁ.
 4 Ma. Yu. panasaddo natthi. 5 Ma. evaṁ.
-------------------------------------------------
[page 594]
 Yathākāmakaraṇīyo bāhiteyyo. Sace pana āpaṁ tejaṁ vāyaṁ bhūte
 deve pajāpatiṁ brahmaṁ ajjhosissāmi opasāyiko te bhavissāmi
 vatthusāyiko yathākāmakaraṇīyo bāhiteyyo 1-. Apica te ahaṁ
 brahme gatiñca pajānāmi jutiñca pajānāmi evaṁ mahiddhiko
 bako brahmā evaṁ mahānubhāvo bako brahmā evaṁ mahesakkho
 bako brahmāti. Yathākathaṁ pana me tvaṁ mārisa gatiñca pajānāsi
 jutiñca pajānāsi evaṁ mahiddhiko bako brahmā evaṁ
 mahānubhāvo bako brahmā evaṁ mahesakkho bako brahmāti.
        Yāvatā candimasuriyā pariharanti disā bhanti virocanā
        tāva sahassadhā loko ettha te vattatī 2- vaso
        paroparañca jānāsi atho rāga virāginaṁ
        itthabhāvaññathābhāvaṁ sattānaṁ āgatiṁ gatinti.
 Evaṁ kho < PTS. M I , 329 >te ahaṁ brahme gatiñca pajānāmi jutiñca pajānāmi
 evaṁ mahiddhiko bako brahmā evaṁ mahānubhāvo bako brahmā
 evaṁ mahesakkho bako brahmāti. Atthi kho brahme aññe
 tayo kāyā tattha 3- tvaṁ na jānāsi na passasi tyāhaṁ jānāmi
 passāmi. Atthi kho brahme ābhassarā nāma kāyo. Yato tvaṁ
 cuto idhūpapanno tassa te aticiranivāsena sā sati muṭṭhā tena
 taṁ tvaṁ na jānāsi na passasi tamahaṁ jānāmi passāmi. Evampi
 kho ahaṁ brahme neva te samasamo abhiññāya kuto nīceyyaṁ

  *  *  *  *  *  *
  Footnote:1 Ma. bāhiteyyoti. 2 Ma. vattate. 3 Po. Ma. taṁ.
-------------------------------------------------
[page 595]
 Atha kho ahameva tayā bhiyyo. Atthi kho brahme subhakiṇhā nāma
 kāyo vehapphalā nāma kāyo [1]- taṁ tvaṁ na jānāsi na passasi
 tamahaṁ jānāmi passāmi. Evampi kho ahaṁ brahme neva te
 samasamo abhiññāya kuto nīceyyaṁ atha kho ahameva tayā bhiyyo.
 Paṭhavī kho ahaṁ brahme paṭhavito abhiññāya yāvatā paṭhaviyā
 paṭhavittena 2- ananubhūtaṁ tadabhiññāya paṭhavī 3- nāhosiṁ paṭhaviyā nāhosiṁ
 paṭhavito nāhosiṁ paṭhavī meti nāhosiṁ paṭhaviṁ nābhivadiṁ. Evampi
 kho ahaṁ brahme neva te samasamo abhiññāya kuto nīceyyaṁ
 atha kho ahameva tayā bhiyyo. Āpaṁ kho ahaṁ brahme .pe.
 Tejaṁ kho ahaṁ brahme ... Vāyaṁ kho ahaṁ brahme ... Bhūte kho
 ahaṁ brahme ... Deve kho ahaṁ brahme ... Pajāpatiṁ kho ahaṁ
 brahme ... Brahmaṁ kho ahaṁ brahme ... Ābhassare kho ahaṁ
 brahme ... Subhakiṇhe kho ahaṁ brahme ... Vehapphale kho ahaṁ
 brahme ... Abhibhuṁ kho ahaṁ brahme ... Sabbaṁ kho ahaṁ brahme
 sabbato abhiññāya yāvatā sabbassa sabbattena ananubhūtaṁ
 tadabhiññāya sabbaṁ nāhosiṁ sabbasmiṁ nāhosiṁ sabbato nāhosiṁ
 sabbaṁ meti nāhosiṁ sabbaṁ nābhivadiṁ. Evaṁ 4- kho ahaṁ brahme
 neva te samasamo abhiññāya kuto nīceyyaṁ atha kho ahameva
 tayā bhiyyoti. Sace kho te mārisa sabbassa sabbattena
 ananubhūtaṁ tadabhiññāya mā heva te rittakameva ahosi tucchakameva

  *  *  *  *  *  *
  Footnote:1 Ma. abhibhū nāma kāyo ... 2 Ma. Yu. paṭhavattena. 3 Ma. paṭhaviṁ nāpahosiṁ
 4 Ma. Yu. evaṁ pi kho.
-------------------------------------------------
[page 596]
 Ahosi 1-. Viññāṇaṁ anidassanaṁ anantaṁ sabbatopabhaṁ paṭhaviyā
 paṭhavittena ananubhūtaṁ āpassa āpattena ananubhūtaṁ tejassa
 tejattena ananubhūtaṁ vāyassa vāyattena ananubhūtaṁ bhūtānaṁ bhūtattena
 ananubhūtaṁ devānaṁ devattena ananubhūtaṁ pajāpatissa pajāpatittena
 ananubhūtaṁ brahmuno 2- brahmattena ananubhūtaṁ ābhassarānaṁ
 ābhassarattena ananubhūtaṁ < PTS. M I , 330 >subhakiṇhānaṁ subhakiṇhattena ananubhūtaṁ
 vehapphalānaṁ vehapphalattena ananubhūtaṁ abhibhussa abhibhuttena ananubhūtaṁ
 sabbassa sabbattena ananubhūtaṁ. Handa carahi te mārisa
 antaradhāyāmīti. Handa carahi me tvaṁ brahme antaradhāyassu sace
 visahasīti. Atha kho bhikkhave bako brahmā antaradhāyissāmi
 samaṇassa gotamassa antaradhāyissāmi samaṇassa gotamassāti nevassu
 me sakkoti antaradhāyituṁ. Evaṁ vutte ahaṁ bhikkhave bakaṁ
 brahmānaṁ etadavocaṁ handa carahi te brahme antaradhāyāmīti.
 Handa carahi me tvaṁ mārisa antaradhāyassu sace visahasīti. Atha
 khvāhaṁ bhikkhave tathārūpaṁ iddhābhisaṅkhāraṁ abhisaṅkhāresiṁ 3- ettāvatā
 brahmā ca brahmaparisā ca brahmapārisajjā ca saddañca me
 suyyanti 4- na ca maṁ dakkhantīti 5-. Antarahito imaṁ gāthaṁ abhāsiṁ
        bhavevāhaṁ bhayaṁ disvā bhavañca vibhavesinaṁ
        bhavaṁ nābhivadiṁ kiñci nandiñca na upādiyanti.

  *  *  *  *  *  *
  Footnote:1 Ma. ahosīti. 2 Po. Ma. brahmānaṁ. 3 Sī. Ma. Yu. abhisaṅkhāsiṁ. 4 Sī. Ma. Yu.
 sossanti. 5 Yu. dakkhinti.
-------------------------------------------------
[page 597]
      [555] Atha kho bhikkhave brahmā ca brahmaparisā ca
 brahmapārisajjā ca acchariyabbhūtacittajātā ahesuṁ acchariyaṁ vata bho
 abbhūtaṁ vata bho samaṇassa gotamassa mahiddhikatā mahānubhāvatā
 na ca vata no ito pubbe diṭṭho vā suto vā añño samaṇo
 vā brāhmaṇo vā evaṁ mahiddhiko evaṁ mahānubhāvo yathā
 cāyaṁ samaṇo gotamo [1]- sakyakulā pabbajito bhavarāmāya vata bho
 pajāya bhavaratāya bhavasammuditāya samūlaṁ bhavaṁ udabbahīti.
      [556] Atha kho bhikkhave māro pāpimā aññataraṁ
 brahmapārisajjaṁ anvāvisitvā maṁ etadavoca sace kho tvaṁ mārisa
 evaṁ pajānāsi sace tvaṁ evamanubuddho mā sāvake upanesi mā
 pabbajite mā sāvakānaṁ dhammaṁ desesi mā pabbajitānaṁ mā
 sāvakesu gedhimakāsi mā pabbajitesu. Ahesuṁ kho bhikkhu tayā pubbe
 samaṇabrāhmaṇā lokasmiṁ arahanto sammāsambuddhā paṭijānamānā
 te sāvake upanesuṁ pabbajite sāvakānaṁ dhammaṁ desesuṁ pabbajitānaṁ
 sāvakesu gedhimakaṁsu pabbajitesu sāvake upanetvā pabbajite
 sāvakānaṁ dhammaṁ desetvā pabbajitānaṁ sāvakesu gedhikatacittā
 pabbajitesu kāyassa bhedā pāṇupacchedā hīne kāye patiṭṭhitā.
 Ahesuṁ kho < PTS. M I , 331 >2- pana bhikkhu tayā pubbe samaṇabrāhmaṇā lokasmiṁ
 arahanto sammāsambuddhā paṭijānamānā te na sāvake upanesuṁ
 na pabbajite na sāvakānaṁ dhammaṁ desesuṁ na pabbajitānaṁ na

  *  *  *  *  *  *
  Footnote:1 Ma. Yu. sakyaputto. 2 Ma. ye.
-------------------------------------------------
[page 598]
 Sāvakesu gedhimakaṁsu na pabbajite te na sāvake upanetvā na
 pabbajite na sāvakānaṁ dhammaṁ desetvā na pabbajitānaṁ na
 sāvakesu gedhikatacittā na pabbajitesu kāyassa bhedā pāṇupacchedā
 paṇīte kāye patiṭṭhitā. Tantāhaṁ bhikkhu evaṁ vadāmi iṅgha
 tvaṁ mārisa appossukko diṭṭhadhammasukhavihāraṁ anuyutto viharassu
 anakkhātaṁ kusalaṁ hi mārisa mā paraṁ ovadāhīti. Evaṁ vutte
 ahaṁ bhikkhave māraṁ pāpimaṁ 1- etadavocaṁ jānāmi kho tāhaṁ pāpima
 mā tvaṁ maññittho na maṁ jānātīti māro tvamasi pāpima
 na maṁ tvaṁ pāpima hitānukampī evaṁ vadesi ahitānukampī maṁ tvaṁ
 pāpima evaṁ vedesi. Tuyhaṁ hi pāpima evaṁ hoti yesaṁ samaṇo
 gotamo dhammaṁ desessati te me visayaṁ upātivattissantīti.
 Asammāsambuddhā ca pana te pāpima samaṇabrāhmaṇā samānā
 sammāsambuddhamhāti paṭijāniṁsu ahaṁ kho pana pāpima sammāsambuddhova
 samāno sammāsambuddhomhīti paṭijānāmi. Desentopi
 hi pāpima tathāgato sāvakānaṁ dhammaṁ tādisova adesentopi hi
 pāpima tathāgato sāvakānaṁ dhammaṁ tādisova upanentopi hi pāpima
 tathāgato sāvake tādisova anupanentopi hi pāpima tathāgato
 sāvake tādisova taṁ kissa hetu tathāgatassa pāpima ye
 āsavā saṅkilesikā ponobbhavikā sadarā dukkhavipākā āyatiṁ
 jātijarāmaraṇīyā [2]- pahīnā ucchinnamūlā tālāvatthukatā anabhāvaṅgatā

  *  *  *  *  *  *
  Footnote:1 Ma. Yu. pāpimantaṁ. 2 Ma. Yu. te.
-------------------------------------------------
[page 599]
 Āyatiṁ anuppādadhammā seyyathāpi pāpima tālo matthakacchinno
 abhabbo puna virūḷhiyā evameva kho pāpima tathāgatassa ye
 āsavā saṅkilesikā ponobbhavikā sadarā dukkhavipākā āyatiṁ
 jātijarāmaraṇīyā [1]- pahīnā ucchinnamūlā tālāvatthukatā anabhāvaṅgatā
 āyatiṁ anuppādadhammāti.
      Iti hidaṁ mārassa ca anālapanatāya brahmuno ca abhinimantanatāya
 tasmā imassa veyyākaraṇassa brahmanimantanikantveva
 adhivacananti.
                 Brahmanimantanikasuttaṁ niṭṭhitaṁ navamaṁ.
                      -------------

  *  *  *  *  *  *
  Footnote:1 Ma. Yu. te.
-------------------------------------------------
[page 600]
                       Māratajjanīyasuttaṁ< PTS. M I , 332 >
      [557] Evamme sutaṁ ekaṁ 1- samayaṁ bhagavā bhaggesu viharati
 suṁsumāragire bhesakalāvane migadāye. Tena kho pana samayena
 āyasmā mahāmoggallāno abbhokāse caṅkami. Tena kho pana
 samayena māro pāpimā āyasmato mahāmoggallānassa kucchigato
 hoti koṭṭhamanupaviṭṭho. Atha kho āyasmato mahāmoggallānassa
 etadahosi kinnu kho me kucchi garugarutaro 2- viya māsācitaṁ
 maññeti. Atha kho āyasmā mahāmoggallāno caṅkamā orohitvā
 vihāraṁ pavisitvā paññattāsane nisīdi. Nisajja kho āyasmā
 mahāmoggallāno māraṁ pāpimantaṁ 3- paccattaṁ yoniso manasākāsi.
      [558] Addasā kho āyasmā mahāmoggallāno māraṁ
 pāpimantaṁ kucchigataṁ koṭṭhamanupaviṭṭhaṁ disvāna māraṁ pāpimantaṁ etadavoca
 nikkhama pāpima nikkhama pāpima mā tathāgataṁ vihesesi mā tathāgatasāvakaṁ
 mā te ahosi dīgharattaṁ ahitāya dukkhāyāti. Atha
 kho mārassa pāpimato etadahosi ajānameva [4]- maṁ ayaṁ samaṇo
 apassaṁ evamāha nikkhama pāpima nikkhama pāpima mā tathāgataṁ
 vihesesi mā tathāgatasāvakaṁ mā te ahosi dīgharattaṁ ahitāya
 dukkhāyāti yopissa so satthā sopi maṁ neva khippaṁ jāneyya
 kuto ca pana maṁ sāvako jānissatīti. Atha kho āyasmā

  *  *  *  *  *  *
  Footnote:1 Ma. Yu. ekaṁ samayaṁ āyasmā mahāmoggallāno bhaggesu viharati ... migadāye.
 2 Ma. garugaro viya. 3 Ma. Yu. dve pāṭhā natthi. 4. Ma. Yu. kho.
-------------------------------------------------
[page 601]
 Mahāmoggallāno māraṁ pāpimantaṁ etadavoca evampi kho tāhaṁ
 pāpima jānāmi mā tvaṁ maññittho na maṁ jānātīti māro
 tvamasi pāpima tuyhaṁ hi pāpima evaṁ hoti ajānameva [1]- maṁ
 ayaṁ samaṇo apassaṁ evamāha nikkhama pāpima nikkhama pāpima mā
 tathāgataṁ vihesesi mā tathāgatasāvakaṁ mā te ahosi dīgharattaṁ
 ahitāya dukkhāyāti yopissa so satthā sopi maṁ neva khippaṁ
 jāneyya kuto ca pana maṁ ayaṁ sāvako jānissatīti. Atha kho
 mārassa pāpimato etadahosi jānameva kho maṁ ayaṁ samaṇo
 passaṁ evamāha nikkhama pāpima nikkhama pāpima mā tathāgataṁ
 vihesesi mā tathāgatasāvakaṁ mā te < PTS. M I , 333 >ahosi dīgharattaṁ ahitāya
 dukkhāyāti. Gatha kho māro pāpimā āyasmato mahāmoggallānassa
 mukhato uggantvā paccaggaḷe aṭṭhāsi.
      [559] Addasā kho āyasmā mahāmoggallāno māraṁ
 pāpimantaṁ paccaggaḷe ṭhitaṁ disvāna māraṁ pāpimantaṁ etadavoca
 etthāpi kho tāhaṁ pāpima passāmi mā tvaṁ maññittho na maṁ
 passatīti eso tvaṁ pāpima paccaggaḷe ṭhito. Bhūtapubbāhaṁ
 pāpima dūsī nāma māro ahosiṁ tassa me kāḷī nāma bhaginī
 tassā bhaginiyā tvaṁ putto so me tvaṁ bhāgineyyo ahosīti.
 Tena kho pana [2]- samayena kakusandho bhagavā arahaṁ sammāsambuddho
 loke uppanno hoti. Kakusandhassa kho pana pāpima bhagavato

  *  *  *  *  *  *
  Footnote:1 Ma. Yu. kho. 2 Ma. Yu. pāpima.
-------------------------------------------------
[page 602]
 Arahato sammāsambuddhassa vidhurasañjīvaṁ nāma mahāsāvakayugaṁ 1- ahosi
 aggaṁ bhaddayugaṁ. Yāvatā kho pana pāpima kakusandhassa bhagavato
 arahato sammāsambuddhassa sāvakā nāssudha 2- koci āyasmatā vidhurena
 samasamo hoti yadidaṁ dhammadesanāya. Iminā kho etaṁ 3- pāpima
 pariyāyena āyasmato vidhurassa vidhuro vidhurotveva 4- samaññā udapādi.
 Āyasmā pana pāpima sañjīvo araññagatopi rukkhamūlagatopi suññāgāragatopi
 appakasireneva saññāvedayitanirodhaṁ samāpajjati. Bhūtapubbaṁ
 pāpima āyasmā sañjīvo aññatarasmiṁ rukkhamūle saññāvedayitanirodhaṁ
 samāpanno nisinno hoti. Addasāsuṁ kho pāpima
 gopālakā pasupālakā kasakā pathāvino āyasmantaṁ sañjīvaṁ
 aññatarasmiṁ rukkhamūle saññāvedayitanirodhaṁ samāpannaṁ nisinnaṁ disvāna
 tesaṁ etadahosi acchariyaṁ vata bho abbhūtaṁ vata bho ayaṁ
 samaṇo nisinnako 5- kālakato handa naṁ ḍahāmāti. Atha kho te
 pāpima gopālakā pasupālakā kasakā pathāvino tiṇañca kaṭṭhañca
 gomayañca saṅkaḍḍhitvā āyasmato sañjīvassa kāye upacinitvā
 aggiṁ datvā pakkamiṁsu. Atha kho pāpima āyasmā sañjīvo tassā
 rattiyā accayena tāya samāpattiyā vuṭṭhahitvā cīvarāni papphoṭetvā
 pubbaṇhasamayaṁ nivāsetvā pattacīvaramādāya gāmaṁ piṇḍāya
 pāvisi. Addasāsuṁ kho te pāpima gopālakā pasupālakā
 kasakā pathāvino āyasmantaṁ sañjīvaṁ piṇḍāya carantaṁ disvāna

  *  *  *  *  *  *
  Footnote:1 Ma. Yu. sāvakayugaṁ. 2 Ma. tesu na ca. 3 Ma. evaṁ. 4 Ma. vidhurassa
 vidhuro teva. 5 Ma. Yu. nisinnakova.
-------------------------------------------------
[page 603]
 Nesaṁ etadahosi acchariyaṁ vata bho abbhūtaṁ vata < PTS. M I , 334 >bho ayaṁ samaṇo
 nisinnako 1- kālakato svāyaṁ paṭisaññī 2- ṭhitoti. Iminā kho evaṁ
 pāpima pariyāyena āyasmato sañjīvassa sañjīvo sañjīvotveva
 samaññā udapādi.
      [560] Atha kho pāpima dūsissa mārassa etadahosi imesaṁ kho
 ahaṁ bhikkhūnaṁ sīlavantānaṁ kalyāṇadhammānaṁ neva jānāmi āgatiṁ vā
 gatiṁ vā yannūnāhaṁ brāhmaṇagahapatike anvāviseyyaṁ etha tumhe
 bhikkhū sīlavante kalyāṇadhamme akkosatha paribhāsatha rosetha vihesetha
 appevanāma tumhehi akkosiyamānānaṁ paribhāsiyamānānaṁ rosiyamānānaṁ
 vihesiyamānānaṁ siyā cittassa aññathattaṁ yathā naṁ dūsī māro
 labhetha otāranti. Atha kho [4]- pāpima dūsī māro brāhmaṇagahapatike
 anvāvisi etha tumhe bhikkhū sīlavante kalyāṇadhamme akkosatha
 paribhāsatha rosetha vihesetha appevanāma tumhehi akkosiyamānānaṁ
 paribhāsiyamānānaṁ rosiyamānānaṁ vihesiyamānānaṁ siyā cittassa
 aññathattaṁ yathā naṁ dūsī māro labhetha otāranti. Atha kho te
 pāpima brāhmaṇagahapatikā anvāvisiṭṭhā dūsinā mārena bhikkhū
 sīlavante kalyāṇadhamme akkosanti paribhāsanti rosenti vihesenti
 ime pana muṇḍakā samaṇakā ibbhā kaṇhā 5- bandhupādāpaccā
 jhāyinosmā jhāyinosmāti pattakkhandhā adhomukhā madhurakajātā
 jhāyanti pajjhāyanti nijjhāyanti apajjhāyanti. Seyyathāpi nāma

  *  *  *  *  *  *
  Footnote:1 Ma. Yu. nisinnakova. 2 Ma. Yu. paṭisañjīvito 3 Ma. sañjivassa sañjivoteva.
 4 Ma. te. 5 Ma. kiṇhā.
-------------------------------------------------
[page 604]
 Ulūko rukkhasākhāyaṁ mūsikaṁ maggayamāno jhāyati pajjhāyati nijjhāyati
 apajjhāyati evamevime muṇḍakā samaṇakā ibbhā kaṇhā
 bandhupādāpaccā jhāyinosmā jhāyinosmāti pattakkhandhā adhomukhā
 madhurakajātā jhāyanti pajjhāyanti nijjhāyanti apajjhāyanti.
 Seyyathāpi nāma koṭṭho 1- nadītīre macche maggayamāno jhāyati
 pajjhāyati nijjhāyati apajjhāyati evamevime muṇḍakā samaṇakā
 ibbhā kaṇhā bandhupādāpaccā jhāyinosmā jhāyinosmāti pattakkhandhā
 adhomukhā madhurakajātā jhāyanti pajjhāyanti nijjhāyanti
 apajjhāyanti. Seyyathāpi nāma viḷāro sandhisamalasaṅkaṭīre mūsikaṁ
 maggayamāno jhāyati pajjhāyati nijjhāyati apajjhāyati evamevime
 muṇḍakā samaṇakā ibbhā kaṇhā bandhupādāpaccā jhāyinosmā
 jhāyinosmāti pattakkhandhā adhomukhā madhurakajātā jhāyanti
 pajjhāyanti nijjhāyanti apajjhāyanti. Seyyathāpi nāma gadrabho
 vahacchinno sandhisamalasaṅkaṭīre jhāyati pajjhāyati nijjhāyati apajjhāyati
 evamevime muṇḍakā samaṇakā ibbhā kaṇhā bandhupādāpaccā
 jhāyinosmā jhāyinosmāti pattakkhandhā adhomukhā madhurakajātā
 jhāyanti pajjhāyanti nijjhāyanti apajjhāyantīti. Ye kho pana
 pāpima tena samayena manussā kālaṁ karonti yebhuyyena kāyassa
 bhedā < PTS. M I , 335 >parammaraṇā apāyaṁ duggatiṁ vinipātaṁ nirayaṁ upapajjanti.
      [561] Atha kho pāpima kakusandho bhagavā arahaṁ sammāsambuddho

  *  *  *  *  *  *
  Footnote:1 Ma. Yu. koṭṭhu.
-------------------------------------------------
[page 605]
 Bhikkhū āmantesi anvāvisiṭṭhā kho bhikkhave brāhmaṇagahapatikā
 dūsinā mārena etha tumhe bhikkhū sīlavante kalyāṇadhamme
 akkosatha paribhāsatha vihesetha appevanāma tumhehi akkosiyamānānaṁ
 paribhāsiyamānānaṁ rosiyamānānaṁ vihesiyamānānaṁ siyā cittassa
 aññathattaṁ yathā naṁ dūsī māro labhetha otāranti etha
 tumhe bhikkhave mettāsahagatena cetasā ekaṁ disaṁ pharitvā viharatha
 tathā dutiyaṁ tathā tatiyaṁ tathā catutthaṁ iti uddhamadho tiriyaṁ
 sabbadhi sabbattatāya sabbāvantaṁ lokaṁ mettāsahagatena cetasā
 vipulena mahaggatena appamāṇena averena abyāpajjhena pharitvā
 viharatha. Karuṇāsahagatena cetasā ... Muditāsahagatena cetasā ...
 Upekkhāsahagatena cetasā ekaṁ disaṁ pharitvā viharatha tathā dutiyaṁ
 tathā tatiyaṁ tathā catutthaṁ iti uddhamadho tiriyaṁ sabbadhi sabbattatāya
 sabbāvantaṁ lokaṁ upekkhāsahagatena cetasā vipulena mahaggatena
 appamāṇena averena abyāpajjhena pharitvā viharathāti. Atha
 kho te pāpima bhikkhū kakusandhena bhagavatā arahatā sammāsambuddhena
 evaṁ ovadiyamānā evaṁ anusāsiyamānā araññagatāpi rukkhamūlagatāpi
 suññāgāragatāpi mettāsahagatena cetasā ekaṁ disaṁ pharitvā vihariṁsu
 tathā dutiyaṁ tathā tatiyaṁ tathā catutthaṁ iti uddhamadho tiriyaṁ
 sabbadhi sabbattatāya sabbāvantaṁ lokaṁ mettāsahagatena cetasā
 vipulena mahaggatena appamāṇena averena abyāpajjhena pharitvā
-------------------------------------------------
[page 606]
 Vihariṁsu. Karuṇāsahagatena cetasā ... Muditāsahagatena cetasā ...
 Upekkhāsahagatena cetasā ekaṁ disaṁ pharitvā vihariṁsu tathā dutiyaṁ
 tathā tatiyaṁ tathā catutthaṁ iti uddhamadho tiriyaṁ sabbadhi sabbattatāya
 sabbāvantaṁ lokaṁ upekkhāsahagatena cetasā vipulena mahaggatena
 appamāṇena averena abyāpajjhena pharitvā vihariṁsu.
      [562] Atha kho pāpima dūsissa mārassa etadahosi evampi
 kho ahaṁ karonto imesaṁ bhikkhūnaṁ sīlavantānaṁ kalyāṇadhammānaṁ
 neva jānāmi āgatiṁ vā gatiṁ vā yannūnāhaṁ brāhmaṇagahapatike
 anvāviseyyaṁ etha < PTS. M I , 336 >tumhe bhikkhū sīlavante kalyāṇadhamme sakkarotha
 garukarotha mānetha pūjetha appevanāma tumhehi sakkariyamānānaṁ
 garukariyamānānaṁ māniyamānānaṁ pūjiyamānānaṁ siyā cittassa aññathattaṁ
 yathā naṁ dūsī māro labhetha otāranti. Atha kho te pāpima dūsī māro
 brāhmaṇagahapatike anvāvisi etha tumhe bhikkhū sīlavante kalyāṇadhamme
 sakkarotha garukarotha mānetha pūjetha appevanāma tumhehi
 sakkariyamānānaṁ garukariyamānānaṁ māniyamānānaṁ pūjiyamānānaṁ siyā
 cittassa aññathattaṁ yathā naṁ dūsī māro labhetha otāranti.
 Atha kho te pāpima brāhmaṇagahapatikā anvāvisiṭṭhā dūsinā
 mārena bhikkhū sīlavante kalyāṇadhamme sakkaronti garukaronti mānenti
 pūjenti. Ye kho pana pāpima tena samayena manussā kālaṁ karonti
 yebhuyyena kāyassa bhedā parammaraṇā sugatiṁ saggaṁ lokaṁ upapajjanti.
-------------------------------------------------
[page 607]
      [563] Atha kho pāpima kakusandho bhagavā arahaṁ sammāsambuddho
 bhikkhū āmantesi anvāvisiṭṭhā kho bhikkhave brāhmaṇagahapatikā
 dūsinā mārena etha tumhe bhikkhū sīlavante kalyāṇadhamme
 sakkarotha garukarotha mānetha pūjetha appevanāma tumhehi
 sakkariyamānānaṁ garukariyamānānaṁ māniyamānānaṁ pūjiyamānānaṁ siyā cittassa
 aññathattaṁ yathā naṁ dūsī māro labhetha otāranti. Etha tumhe
 bhikkhave asubhānupassī kāye viharatha āhāre paṭikkūlasaññino sabbaloke
 anabhiratasaññino 1- sabbasaṅkhāresu aniccānupassinoti. Atha
 kho te pāpima bhikkhū kakusandhena bhagavatā arahatā sammāsambuddhena
 evaṁ ovadiyamānā evaṁ anusāsiyamānā araññagatāpi rukkhamūlagatāpi
 suññāgāragatāpi asubhānupassī kāye vihariṁsu āhāre paṭikkūlasaññino
 sabbaloke anabhiratasaññino 2- sabbasaṅkhāresu
 aniccānupassino.
      [564] Atha kho pāpima kakusandho bhagavā arahaṁ sammāsambuddho
 pubbaṇhasamayaṁ nivāsetvā pattacīvaramādāya āyasmatā vidhurena
 pacchāsamaṇena gāmaṁ piṇḍāya pāvisi. Atha kho pāpima dūsī
 māro aññataraṁ kumārakaṁ anvāvisitvā sakkharaṁ gahetvā āyasmato
 vidhurassa sīse pahāramadāsi sīsaṁ vobhindi. Atha kho pāpima
 āyasmā vidhuro bhinnena sīsena lohitena gaḷantena kakusandhaṁyeva
 bhagavantaṁ arahantaṁ sammāsambuddhaṁ piṭṭhito piṭṭhīto anubandhi. Atha

  *  *  *  *  *  *
  Footnote:1-2 Ma. anabhiratisaññino.
-------------------------------------------------
[page 608]
 Kho pāpima kakusandho bhagavā arahaṁ sammāsambuddho nāgāpalokitaṁ
 apalokesi na vāyaṁ dūsī māro mattamaññāsīti. Sahāpalokanāya
 ca pana pāpima dūsī māro tamhā ca ṭhānā cavi mahānirayañca
 upapajji.
      [565] Tassa kho pana pāpima mahānirayassa tayo nāmadheyyā
 honti chaphassāyataniko itipi saṅkusamāhato itipi paccattavedanīyo
 itipi. Atha kho maṁ pāpima nirayapālā upasaṅkamitvā
 etadavocuṁ yadā kho te mārisa saṅkunā saṅku hadaye
 samāgaccheyya atha naṁ tvaṁ jāneyyāsi vassasahassaṁ me niraye
 paccamānassāti. So kho ahaṁ pāpima bahūni vassāni bahūni vassasatāni
 bahūni vassasahassāni tasmiṁ mahāniraye apacciṁ dasasahassāni
 tasseva mahānirayassa ussade apacciṁ vuṭṭhānavedanaṁ 1- vediyamāno.
 Tassa mayhaṁ pāpima evarūpo kāyo hoti seyyathāpi manussassa
 evarūpaṁ sīsaṁ hoti seyyathāpi macchassa.
      [566] Kīdiso nirayo āsi yattha dūsī apaccatha
            vidhuraṁ sāvakamāsajja kakusandhañca brāhmaṇaṁ
            sataṁ āsi ayosaṅku sabbe paccattavedanā
            īdiso nirayo āsi yattha dūsī apaccatha
            vidhuraṁ sāvakamāsajja kakusandhañca brāhmaṇaṁ
            yo etamabhijānāti bhikkhu buddhassa sāvako

  *  *  *  *  *  *
  Footnote:1 Ma. Yu. vuṭṭhānimaṁ nāma vedanaṁ.
-------------------------------------------------
[page 609]
            Tādisaṁ bhikkhumāsajja kaṇhadukkhaṁ nigacchasi
            majjhe sarassa tiṭṭhanti vimānā kappaṭṭhāyino
            veḷuriyavaṇṇā rucirā accimanto pabhassarā
            accharā tattha naccanti puthū nānattavaṇṇiyo
            yo etamabhijānāti bhikkhu buddhassa sāvako
            tādisaṁ bhikkhumāsajja kaṇhadukkhaṁ nigacchasi
            yo ve buddhena cudito 1- bhikkhusaṅghassa pekkhato
            migāramātu pāsādaṁ pādaṅguṭṭhena kampayi
            yo etamabhijānāti bhikkhu buddhassa sāvako
            tādisaṁ bhikkhumāsajja kaṇhadukkhaṁ nigacchasi
            yo vejayantapāsādaṁ pādaṅguṭṭhena kampayi
            iddhibalena patthaddho saṁvejesi ca devatā
            yo etamabhijānāti bhikkhu buddhassa sāvako
            tādisaṁ bhikkhumāsajja kaṇhadukkhaṁ nigacchasi
            yo vejayantapāsāde sakkaṁ so paripucchati
            api āvuso 2- jānāsi taṇhakkhayavimuttiyo
            tassa sakko viyākāsi pañhaṁ puṭṭho yathākathaṁ
            yo etamabhijānāti bhikkhu buddhassa sāvako
            tādisaṁ bhikkhumāsajja kaṇhadukkhaṁ nigacchasi
            yo brahmānaṁ 3- paripucchati sudhammāyaṁ abhitosabhaṁ

  *  *  *  *  *  *
  Footnote:1 Ma. codito. 2 Ma. api vāsava .... 3 Ma. brahmaṁ.
-------------------------------------------------
[page 610]
            Ajjāpi te āvuso diṭṭhi yā te diṭṭhi pure ahu
            passasi vītivattantaṁ brahmaloke pabhassaraṁ
            tassa brahmā viyākāsi anupubbaṁ yathākathaṁ
            na me mārisa sā diṭṭhi yā me diṭṭhi pure ahu
            passāmi vītivattantaṁ brahmaloke pabhassaraṁ
            sohaṁ ajja kathaṁ vajjaṁ ahaṁ niccomhi sassato
            yo etamabhijānāti bhikkhu buddhassa sāvako
            tādisaṁ bhikkhumāsajja kaṇhadukkhaṁ nigacchasi
            yo mahāneruno 1- kūṭaṁ vimokkhena aphassayi
            vanaṁ pubbavidehānaṁ ye ca bhūmisayā narā
            yo etamabhijānāti bhikkhu buddhassa sāvako
            tādisaṁ bhikkhumāsajja kaṇhadukkhaṁ nigacchasi
            na ve aggi cetayati ahaṁ bālaṁ ḍahāmiti
            bālo ca jalitaṁ aggiṁ āsajjana 2- sa ḍayhati
            evameva tuvaṁ māra āsajjana tathāgataṁ
            sayaṁ ḍahissasi attānaṁ bālo aggiṁva samphusaṁ
            apuññaṁ pasavi māro āsajjana tathāgataṁ
            kinnu maññasi pāpima na me pāpaṁ vipaccati
            karoto cīyati pāpaṁ cirarattāya kandati 3-
            māra nibbinda buddhamhā āsammākāsi bhikkhusu

  *  *  *  *  *  *
  Footnote:1 Ma. mahāmeruno. 2 Po. Ma. āsajja naṁ. 3 Po. Ma. Yu. antaka.
-------------------------------------------------
[page 611]
            Iti māraṁ atajjesi 1- bhikkhu bhesakaḷāvane
            tato so dummano yakkho tatthevantaradhāyathāti.
                    Māratajjanīyasuttaṁ niṭṭhitaṁ dasamaṁ.
                      Cūḷayamakavaggo pañcamo.
                            Tassudānaṁ
            sāleyyaverañjavedalla 2- cūḷamahādhammasamādānaṁ
            vīmaṁsakā ca brahmā dūsī ca māro pañcamo varavaggo
                        mūlapaṇṇāsakaṁ niṭṭhitaṁ.
                           --------

  *  *  *  *  *  *
  Footnote:1 Sī. Yu. aghaṭṭesi. 2 Ma. sāleyyaverañjaduve ca tuṭṭhi
  cūḷamahādhammasamādānañca
  vīmaṁsakā kosambi ca
  brahmano dūsī ca māro dasamo ca vaggo
  sāleyyavaggo niṭṭhito pañcamo
  idaṁ vaggānamuddānaṁ
  mūlapariyāyo ceva sīhanādo ca uttamo
  kakaco ceva gosiṅgo sāleyyo ca ime pañca
  mūlapaṇṇāsakaṁ samattaṁ.
-------------------------------------------------

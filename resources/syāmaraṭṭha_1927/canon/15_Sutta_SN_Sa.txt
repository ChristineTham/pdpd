[page 001]
                  Suttantapiṭake saṁyuttanikāyassa
                        paṭhamo bhāgo
                        ---------
                        sagāthavaggo
            namo tassa bhagavato arahato sammāsambuddhassa.
                        Devatāsaṁyuttaṁ
                       naḷavaggo paṭhamo
                        --------
                      paṭhamaṁ oghataraṇasuttaṁ
      [1] < PTS. S I, 1 >Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho aññatarā devatā
 abhikkantāya rattiyā abhikkantavaṇṇā kevalakappaṁ jetavanaṁ obhāsetvā
 yena bhagavā tenupasaṅkami upasaṅkamitvā bhagavantaṁ abhivādetvā
 ekamantaṁ aṭṭhāsi.
     [2] Ekamantaṁ ṭhitā kho sā devatā bhagavantaṁ etadavoca
 kathaṁ nu tvaṁ mārisa oghamatarīti. Appatiṭṭhaṁ khvāhaṁ āvuso
 anāyūhaṁ oghamatarinti. Yathākathaṁ pana tvaṁ mārisa appatiṭṭhaṁ
 anāyūhaṁ oghamatarīti. Yadā svāhaṁ āvuso santiṭṭhāmi tadāssu
-------------------------------------------------
[page 002]
 Saṁsīdāmi yadā svāhaṁ āyūhāmi 1- tadāssu nivuyhāmi 2- evaṁ khvāhaṁ
 āvuso appatiṭṭhaṁ anāyūhaṁ oghamatarinti.
           Cirassaṁ vata passāmi brāhmaṇaṁ parinibbutaṁ
           appatiṭṭhaṁ anāyūhaṁ tiṇṇaṁ loke visattikanti.
      [3] Idamavoca sā devatā samanuñño satthā ahosi.
 Atha kho sā devatā samanuñño 3- me satthāti bhagavantaṁ abhivādetvā
 padakkhiṇaṁ katvā tatthevantaradhāyīti.
                      Dutiyaṁ nimokkhasuttaṁ
      [4] < PTS. S I, 2 >Sāvatthiyaṁ ... Atha kho aññatarā devatā abhikkantāya
 rattiyā abhikkantavaṇṇā kevalakappaṁ jetavanaṁ obhāsetvā yena
 bhagavā tenupasaṅkami upasaṅkamitvā bhagavantaṁ abhivādetvā
 ekamantaṁ aṭṭhāsi.
      [5] Ekamantaṁ ṭhitā kho sā devatā bhagavantaṁ etadavoca
 jānāsi no tvaṁ mārisa sattānaṁ nimokkhaṁ pamokkhaṁ vivekanti.
 Jānāmi khvāhaṁ āvuso sattānaṁ nimokkhaṁ pamokkhaṁ 4- vivekanti.
 Yathākathaṁ pana tvaṁ mārisa jānāsi sattānaṁ nimokkhaṁ pamokkhaṁ
 vivekanti.

  *  *  *  *  *  *
  Footnote:1 Yu. yadā svāhaṁ āvuso āyūhāmi. Ma. yadāhaṁ āyūhāmi.
 2 Ma. Yu. nibbuyhāmi. 3 Sī. samanuññāto. 4 Sī. pāmokkhaṁ.
-------------------------------------------------
[page 003]
      [6] Nandibhavaparikkhayā saññāviññāṇasaṅkhayā
                vedanānaṁ nirodhā 1- upasamā
                evaṁ khvāhaṁ āvuso jānāmi
                sattānaṁ nimokkhaṁ 2- pamokkhaṁ vivekanti.
                      Tatiyaṁ upaneyyasuttaṁ
      [7] 3- Ekamantaṁ ṭhitā kho sā devatā bhagavato santike imaṁ
 gāthaṁ abhāsi
                upanīyati jīvitamappamāyuṁ 4-
                jarūpanītassa na santi tāṇā
                etaṁ bhayaṁ maraṇe pekkhamāno
                puññāni kayirātha sukhāvahānīti 5-
            [8] Upanīyati jīvitamappamāyuṁ 6-
                jarūpanītassa na santi tāṇā
                etaṁ bhayaṁ maraṇe pekkhamāno
                lokāmisaṁ pajahe santipekkhoti.

  *  *  *  *  *  *
  Footnote:1 sāratthappakāsinīaṭṭhakathāmrammapotthakesu vedanānirodhāti pāṭho dissati.
 2 Sī. vimokkhaṁ. 3 sīhaḷapotthakeyeva sabbasuttesu nidānavacanaṁ hoti
 yuropiyamrammapotthakesu pana natthi. 4-6 Ma. Yu. jīvitamappamāyu.
 5 Sī. itisaddo na dissati.
-------------------------------------------------
[page 004]
                     Catutthaṁ accentisuttaṁ
      [9] < PTS. S I, 3 >Ekamantaṁ ṭhitā kho sā devatā bhagavato santike imaṁ
      gāthaṁ abhāsi
                accenti kālā tarayanti rattiyo
                vayoguṇā anupubbaṁ jahanti
                etaṁ bhayaṁ maraṇe pekkhamāno
                puññāni kayirātha sukhāvahānīti.
           [10] Accenti kālā tarayanti rattiyo
                vayoguṇā anupubbaṁ jahanti
                etaṁ bhayaṁ maraṇe pekkhamāno
                lokāmisaṁ pajahe santipekkhoti.
                      Pañcamaṁ katichindisuttaṁ
      [11] Ekamantaṁ ṭhitā kho sā devatā bhagavantaṁ gāthāya ajjhabhāsi
           kati chinde kati jahe kati vuttari 1- bhāvaye
           kati saṅgātito 2- bhikkhu oghatiṇṇoti vuccatīti.
      [12] Pañca chinde pañca jahe pañca vuttari 3- bhāvaye
           pañca saṅgātito 4- bhikkhu oghatiṇṇoti vuccatīti.

  *  *  *  *  *  *
  Footnote:1-3 Ma. kati cuttari. gāthaṁ abhāsi. 2-4 Sī. saṅgātiko. Ma. Yu. saṅgātigo.
 A. saṅgātīto (saṅge atīto atikkanto).
-------------------------------------------------
[page 005]
                       Chaṭṭhaṁ jāgarasuttaṁ
      [13] Ekamantaṁ ṭhitā kho sā devatā bhagavato santike imaṁ
 gāthaṁ abhāsi
           kati jāgarataṁ suttā kati suttesu jāgarā
           katibhi rajamādeti katibhi parisujjhatīti.
      [14] Pañca jāgarataṁ suttā pañca suttesu jāgarā
           pañcabhi rajamādeti pañcabhi parisujjhatīti.
                     Sattamaṁ appaṭividitasuttaṁ
      [15] < PTS. S I, 4 >Ekamantaṁ ṭhitā kho sā devatā bhagavato santike imaṁ
 gāthaṁ abhāsi
           yesaṁ dhammā appaṭividitā 1- paravādesu nīyare 2-
           suttā te nappabujjhanti kālo tesaṁ pabujjhitunti.
      [16] Yesaṁ dhammā supaṭividitā paravādesu na nīyare
           sambuddhā sammadaññāya 3- caranti visame samanti.
                     Aṭṭhamaṁ susammuṭṭhasuttaṁ
      [17] Ekamantaṁ ṭhitā kho sā devatā bhagavato santike imaṁ
 gāthaṁ abhāsi

  *  *  *  *  *  *
  Footnote:1 Sī. appaṭividhitā. 2 Sī. Ma. niyyare. 3 Yu. te sambuddhā sammadaññā.
-------------------------------------------------
[page 006]
           Yesaṁ dhammā susammuṭṭhā paravādesu nīyare
           suttā te nappabujjhanti kālo tesaṁ pabujjhitunti.
      [18] Yesaṁ dhammā asammuṭṭhā paravādesu na nīyare
           sambuddhā sammadaññāya caranti visame samanti.
                      Navamaṁ mānakāmasuttaṁ
      [19] Ekamantaṁ ṭhitā kho sā devatā bhagavato santike imaṁ
 gāthaṁ abhāsi
                na mānakāmassa damo idhatthi 1-
                na monamatthi asamāhitassa
                eko araññe viharampamatto
                na maccudheyyassa tareyya 2- pāranti 3-
           [20] Mānaṁ pahāya susamāhitatto
                sucetaso sabbadhi vippamutto 4-
                eko araññe viharaṁ appamatto
                sa maccudheyyassa tareyya pāranti.
                       Dasamaṁ araññasuttaṁ
      [21] < PTS. S I, 5 >Ekamantaṁ ṭhitā kho sā devatā bhagavantaṁ gāthāya ajjhabhāsi

  *  *  *  *  *  *
  Footnote:1 Sī. mānikāmassa damo idatthi. 2 Sī. taranti. 3 Sī. pārentītipi
 paressantītipi pāṭho. 4 Ma. vippayutto.
-------------------------------------------------
[page 007]
           Araññe viharantānaṁ santānaṁ brahmacārinaṁ
           ekabhattaṁ bhuñjamānānaṁ kena vaṇṇo pasīdatīti 1-.
      [22] Atītaṁ nānusocanti nappajappanti nāgataṁ 2-
           paccuppannena yāpenti tena vaṇṇo pasīdati
           anāgatappajappāya atītassānusocanā
           etena bālā sussanti naḷova harito lutoti.
                      Naḷavaggo paṭhamo.
                         Tassuddānaṁ
           oghaṁ nimokkho upaneyyaṁ accenti katichindi ca
           jāgaraṁ appaṭividitā susammuṭṭhā mānakāminā
           araññe dasamo vutto vaggo tena pavuccatīti.
                   ------------------

  *  *  *  *  *  *
  Footnote:1 Ma. pasīdati. 2 Sī. nappajappamanāgataṁ.
-------------------------------------------------
[page 008]
                      Nandanavaggo dutiyo
                        ---------
                       paṭhamaṁ nandanasuttaṁ
      [23] 1- Ekaṁ samayaṁ bhagavā sāvatthiyaṁ viharati jetavane
 anāthapiṇḍikassa ārāme. Tatra kho bhagavā bhikkhū āmantesi
 bhikkhavoti. Bhadanteti te bhikkhū bhagavato paccassosuṁ.
      [24] Bhagavā etadavoca bhūtapubbaṁ bhikkhave aññatarā
 tāvatiṁsakāyikā devatā nandanavane accharāsaṅghaparivutā dibbehi
 pañcahi kāmaguṇehi samappitā samaṅgībhūtā paricāriyamānā tāyaṁ
 velāyaṁ imaṁ gāthaṁ abhāsi
           na te sukhaṁ pajānanti ye na passanti nandanaṁ
           āvāsaṁ naradevānaṁ tidasānaṁ yasassinanti.
      [25] < PTS. S I, 6 >Evaṁ vutte bhikkhave aññatarā devatā taṁ devataṁ gāthāya
 paccabhāsi 2-
           na tvaṁ bāle pajānāsi 3- yathā arahataṁ vaco
           aniccā sabbe saṅkhārā uppādavayadhammino
           uppajjitvā nirujjhanti tesaṁ vūpasamo sukhoti.

  *  *  *  *  *  *
  Footnote:1 yuropiyapotthakeyeva evamme sutanti pāṭhattayaṁ atthi. 2 Sī. ajjhabhāsi.
 3 Sī. vijānāsi.
-------------------------------------------------
[page 009]
                       Dutiyaṁ nandisuttaṁ
      [26] Ekamantaṁ ṭhitā kho sā devatā bhagavato santike imaṁ
 gāthaṁ abhāsi
                nandati puttehi puttimā
                gomiko 1- gohi tatheva nandati
                upadhīhi narassa nandanā
                na hi so nandati yo nirūpadhīti.
           [27] Socati puttehi puttimā
                gomiko 2- gohi tatheva socati
                upadhīhi narassa socanā
                na hi so socati yo nirūpadhīti.
                     Tatiyaṁ natthiputtasamasuttaṁ
      [28] Ekamantaṁ ṭhitā kho sā devatā bhagavato santike imaṁ
 gāthaṁ abhāsi
           natthi puttasamaṁ pemaṁ natthi gosamikaṁ dhanaṁ
           natthi suriyasamā ābhā samuddaparamā sarāti.
      [29] Natthi attasamaṁ pemaṁ natthi dhaññasamaṁ dhanaṁ
           natthi paññāsamā ābhā vuṭṭhi ve 3- paramā sarāti.

  *  *  *  *  *  *
  Footnote:1-2 Ma. gomā. 3 Sī. ce.
-------------------------------------------------
[page 010]
                      Catutthaṁ khattiyasuttaṁ
      [30] Ekamantaṁ ṭhitā kho sā devatā bhagavato santike imaṁ
 gāthaṁ abhāsi
           khattiyo dipadaṁ 1- seṭṭho balibaddho 2- catuppadaṁ
           komārī 3- seṭṭhā bhariyānaṁ yo ca puttāna pubbajoti.
      [31] Sambuddho dipadaṁ seṭṭho ājānīyo catuppadaṁ
           sussūsā seṭṭhā bhariyānaṁ yo ca puttānamassavoti 4-.
                      Pañcamaṁ sakamānasuttaṁ
      [32] < PTS. S I, 7 >Ṭhite majjhantike kāle sannisinnesu 5- pakkhisu
           palāteva 6- mahāraññaṁ 7- taṁ bhayaṁ paṭibhāti manti.
      [33] Ṭhite majjhantike kāle sannisinnesu pakkhisu
           palāteva mahāraññaṁ sā ratī paṭibhāti manti.
                     Chaṭṭhaṁ niddātandisuttaṁ
      [34] Niddā tandī vijimhitā aratī 8- bhattasammado
           etena nappakāsati ariyamaggo idha pāṇinanti.
      [35] Niddaṁ tandiṁ vijimhitaṁ aratiṁ bhattasammadaṁ
           viriyena naṁ paṇāmetvā ariyamaggo visujjhatīti.

  *  *  *  *  *  *
  Footnote:1 Ma. Yu. dvipadaṁ. 2 Sī. Yu. balivaddo. Ma. balibaddo. 3 Yu. kumārī.
 4 Sī. itisaddo natthi. 5 Ma. Sī. sannisivesu. Ma. sannisīvesu. 6 Sī. Yu. Ma.
 saṇateva. 7 Sī. brahāraññaṁ. 8 Yu. vijambhikā aratī. Ma. vijambhitā.
 A. vijamhitā.
-------------------------------------------------
[page 011]
                      Sattamaṁ dukkarasuttaṁ
      [36] Dukkaraṁ duttitikkhañca abyattena ca sāmaññaṁ
           bahū hi tattha sambādhā yattha bālo visīdatīti.
      [37] Katihaṁ careyya sāmaññaṁ cittaṁ ce na nivāraye
           pade pade visīdeyya saṅkappānaṁ vasānugo 1-
                kummova aṅgāni sake kapāle
                samodahaṁ bhikkhu manovitakke
                anissito aññamaheṭhayāno
                parinibbuto nūpavadeyya kañcīti.
                Aṭṭhamaṁ hirisuttaṁ
      [38] Hirinisedho puriso koci lokasmi vijjati
           yo niddaṁ apabodheti asso bhadro kasāmivāti.
      [39] Hirinisedhā tanuyā ye caranti sadā satā
           antaṁ dukkhassa pappuyya caranti visame samanti.
                       Navamaṁ kuṭikāsuttaṁ
      [40] < PTS. S I, 8 >Kacci te kuṭikā natthi kacci natthi kulāvakā
           kacci santānakā natthi kacci muttosi bandhanāti.
      [41] Taggha me kuṭikā natthi taggha natthi kulāvakā
           taggha santānakā natthi taggha muttomhi bandhanāti.

  *  *  *  *  *  *
  Footnote:1 Po. Ma. itisaddo atthi.
-------------------------------------------------
[page 012]
      [42] Kintāhaṁ kuṭikaṁ brūmi kinte brūmi kulāvakaṁ
           kinte santānakaṁ brūmi kintāhaṁ brūmi bandhananti.
      [43] Mātaraṁ kuṭikaṁ brūsi bhariyaṁ brūsi kulāvakaṁ
           putte santānake brūsi taṇhaṁ me brūsi bandhananti.
           Sāhu te kuṭikā natthi sāhu natthi kulāvakā
           sāhu santānakā natthi sāhu muttosi bandhanāti.
                       Dasamaṁ samiddhisuttaṁ
      [44] Evamme sutaṁ ekaṁ samayaṁ bhagavā rājagahe viharati
 tapodārāme. Atha kho āyasmā samiddhi rattiyā paccūsasamayaṁ 1-
 paccuṭṭhāya yena tapodā tenupasaṅkami gattāni parisiñcituṁ tapode
 gattāni parisiñcitvā paccuttaritvā ekacīvaro aṭṭhāsi gattāni
 sukkhāpayamāno 2-.
      [45] Atha kho aññatarā devatā abhikkantāya rattiyā abhikkantavaṇṇā
 kevalakappaṁ tapodaṁ obhāsetvā yena āyasmā samiddhi
 tenupasaṅkami upasaṅkamitvā vehāsaṁ ṭhitā āyasmantaṁ samiddhiṁ
 gāthāya ajjhabhāsi
           abhutvā bhikkhasi bhikkhu na hi bhutvāna bhikkhasi
           bhutvāna bhikkhu bhikkhassu mā taṁ kālo upaccagāti.

  *  *  *  *  *  *
  Footnote:1 paccusasamayetipi pāṭho. 2 Ma. pubbāpayamāno.
-------------------------------------------------
[page 013]
      [46] < PTS. S I, 9 >Kālaṁ vohaṁ na jānāmi channo kālo na dissati
           tasmā abhutvā bhikkhāmi mā maṁ kālo upaccagāti.
      [47] Atha kho sā devatā paṭhaviyaṁ patiṭṭhahitvā āyasmantaṁ
 samiddhiṁ etadavoca daharo tvaṁ bhikkhu pabbajito susu kāḷakeso
 bhadrena yobbanena samannāgato paṭhamena vayasā anikkīḷitāvī kāmesu
 bhuñja bhikkhu mānusake kāme mā sandiṭṭhikaṁ hitvā kālikaṁ anudhāvīti.
      [48] Na khvāhaṁ āvuso sandiṭṭhikaṁ hitvā kālikaṁ anudhāvāmi
 kālikañca khvāhaṁ āvuso hitvā sandiṭṭhikaṁ anudhāvāmi kālikā
 hi āvuso kāmā vuttā bhagavatā bahudukkhā bahūpāyāsā ādīnavo
 ettha bhiyyo 1- sandiṭṭhiko ayaṁ dhammo akāliko ehipassiko
 opanayiko paccattaṁ veditabbo viññūhīti.
      [49] Kathañca bhikkhu kālikā kāmā vuttā bhagavatā bahudukkhā
 bahūpāyāsā ādīnavo ettha bhiyyo kathaṁ sandiṭṭhiko ayaṁ dhammo
 akāliko ehipassiko opanayiko paccattaṁ veditabbo viññūhīti.
      [50] Ahaṁ kho āvuso navo acirapabbajito adhunāgato imaṁ
 dhammavinayaṁ na tāhaṁ sakkomi vitthārena ācikkhituṁ ayaṁ so bhagavā
 arahaṁ sammāsambuddho rājagahe viharati tapodārāme taṁ bhagavantaṁ
 upasaṅkamitvā etamatthaṁ puccha 2- yathā te bhagavā byākaroti tathā
 naṁ dhāreyyāsīti. Na kho bhikkhu sukaro so bhagavā amhehi

  *  *  *  *  *  *
  Footnote:1 bhīyotipi pāṭho. 2 Sī. puccheyyāsi.
-------------------------------------------------
[page 014]
 Upasaṅkamituṁ aññāhi mahesakkhāhi devatāhi parivuto sace kho
 tvaṁ bhikkhu taṁ bhagavantaṁ upasaṅkamitvā etamatthaṁ puccheyyāsi mayaṁpi
 āgaccheyyāma dhammassavanāyāti 1-. Evamāvusoti kho āyasmā
 samiddhi tassā devatāya paṭissuṇitvā 2- yena bhagavā tenupasaṅkami
 upasaṅkamitvā bhagavantaṁ abhivādetvā ekamantaṁ nisīdi.
      [51] < PTS. S I, 10 >Ekamantaṁ nisinno kho āyasmā samiddhi bhagavantaṁ
 etadavoca idhāhaṁ bhante rattiyā paccūsasamayaṁ paccuṭṭhāya yena
 tapodā tenupasaṅkamiṁ gattāni parisiñcituṁ tapode gattāni
 parisiñcitvā paccuttaritvā ekacīvaro aṭṭhāsiṁ gattāni sukkhāpayamāno
 atha kho bhante aññatarā devatā abhikkantāya rattiyā abhikkantavaṇṇā
 kevalakappaṁ tapodaṁ obhāsetvā yenāhaṁ tenupasaṅkami
 upasaṅkamitvā vehāsaṁ ṭhitā imāya gāthāya ajjhabhāsi
           abhutvā bhikkhasi bhikkhu na hi bhutvāna bhikkhasi
           bhutvāna bhikkhu bhikkhassu mā taṁ kālo upaccagāti.
 Evaṁ vutte ahaṁ bhante taṁ devataṁ gāthāya ajjhabhāsiṁ 3-
           kālaṁ vohaṁ na jānāmi channo kālo na dissati
           tasmā abhutvā bhikkhāmi mā maṁ kālo upaccagāti.
 Atha kho bhante sā devatā paṭhaviyaṁ patiṭṭhahitvā maṁ etadavoca

  *  *  *  *  *  *
  Footnote:1 dhammasavanāyātītipi pāṭho. 2 Yu. paṭissutvā. 3 Ma. Yu. paccabhāsiṁ.
-------------------------------------------------
[page 015]
 Daharo tvaṁ bhikkhu pabbajito susu kāḷakeso bhadrena yobbanena
 samannāgato paṭhamena vayasā anikkīḷitāvī kāmesu bhuñja bhikkhu
 mānusake kāme mā sandiṭṭhikaṁ hitvā kālikaṁ anudhāvīti. Evaṁ
 vuttāhaṁ bhante taṁ devataṁ etadavocaṁ na khvāhaṁ āvuso sandiṭṭhikaṁ
 hitvā kālikaṁ anudhāvāmi kālikañca khvāhaṁ āvuso hitvā sandiṭṭhikaṁ
 anudhāvāmi kālikā hi āvuso kāmā vuttā bhagavatā bahudukkhā
 bahūpāyāsā ādīnavo ettha bhiyyo sandiṭṭhiko ayaṁ dhammo
 akāliko ehipassiko opanayiko paccattaṁ veditabbo viññūhīti.
 Evaṁ vutte bhante sā devatā maṁ etadavoca kathañca bhikkhu
 kālikā kāmā vuttā bhagavatā ḷahudukkhā bahūpāyāsā ādīnavo
 ettha bhiyyo kathaṁ sandiṭṭhiko < PTS. S I, 11 >ayaṁ dhammo akāliko ehipassiko
 opanayiko paccattaṁ veditabbo viññūhīti. Evaṁ vuttāhaṁ bhante
 taṁ devataṁ etadavocaṁ ahaṁ kho āvuso navo acirapabbajito
 adhunāgato imaṁ dhammavinayaṁ na tāhaṁ sakkomi vitthārena ācikkhituṁ
 ayaṁ so bhagavā arahaṁ sammāsambuddho rājagahe viharati tapodārāme
 taṁ bhagavantaṁ upasaṅkamitvā etamatthaṁ puccha yathā te bhagavā
 byākaroti tathā naṁ dhāreyyāsīti. Evaṁ vutte bhante sā
 devatā maṁ etadavoca na kho bhikkhu sukaro so bhagavā amhehi
 upasaṅkamituṁ aññāhi mahesakkhāhi devatāhi parivuto sace kho
 tvaṁ bhikkhu taṁ bhagavantaṁ upasaṅkamitvā etamatthaṁ puccheyyāsi mayaṁpi
-------------------------------------------------
[page 016]
 Āgaccheyyāma dhammassavanāyāti. Sace bhante tassā devatāya
 saccaṁ vacanaṁ idheva sā devatā avidūreti. Evaṁ vutte sā
 devatā āyasmantaṁ samiddhiṁ etadavoca puccha bhikkhu puccha bhikkhu
 yamahaṁ anuppattāti 1-.
      [52] Atha kho bhagavā taṁ devataṁ gāthāhi ajjhabhāsi
           akkheyyasaññino sattā akkheyyasmiṁ patiṭṭhitā
           akkheyyamapariññāya yogamāyanti maccuno
           akkheyyañca pariññāya akkhātāraṁ na maññati
           tañhi tassa na hotīti yena naṁ vajjā na tassa atthi 2-
               sace vijānāsi vadehi yakkhāti 3-.
 Na khvāhaṁ bhante imassa bhagavatā saṅkhittena bhāsitassa vitthārena atthaṁ
 ājānāmi sādhu me bhante bhagavā tathā bhāsatu yathāhaṁ imassa
 bhagavatā saṅkhittena bhāsitassa vitthārena atthaṁ ājāneyyanti 4-.
           [53] < PTS. S I, 12 >Samo visesī udavā 5- nihīno
                yo maññati so vivadetha tena
                tīsu vidhāsu avikampamāno
                samo visesīti na tassa hoti
                sace vijānāsi vadehi yakkhāti 6-.

  *  *  *  *  *  *
  Footnote:1 Yu. anuppattoti. 2 Sī. na tassa atthīti pāṭhattayaṁ na dissati. 3-6 yakkhīti.
 4 Ma. Yu. jāneyyanti. 5 Yu. atha vā.
-------------------------------------------------
[page 017]
 Imassapi khvāhaṁ bhante bhagavatā saṅkhittena bhāsitassa vitthārena atthaṁ
 na ājānāmi sādhu me bhante bhagavā tathā bhāsatu yathāhaṁ imassa
 bhagavatā saṅkhittena bhāsitassa vitthārena atthaṁ ājāneyyanti.
           [54] Pahāsi saṅkhaṁ 1- na vimānamāgā 2-
                acchejji taṇhaṁ idha nāmarūpe
                taṁ chinnaganthaṁ anighaṁ nirāsaṁ
                pariyesamānā nājjhagamuṁ
                devā manussā idha vā huraṁ vā
                saggesu vā sabbanivesanesu
                sace vijānāsi vadehi yakkhāti.
      [55] Imassa khvāhaṁ bhante bhagavatā saṅkhittena bhāsitassa evaṁ
 vitthārena atthaṁ ājānāmi
                pāpaṁ na kayirā vacasā manasā
                kāyena vā kiñcana sabbaloke
                kāme pahāya satimā sampajāno
                dukkhaṁ na sevetha anatthasañhitanti.
                     Nandanavaggo dutiyo.

  *  *  *  *  *  *
  Footnote:1 Sī. saṅgaṁ. 2 Ma. Yu. na vimānamajjhagā.
-------------------------------------------------
[page 018]
                         Tassuddānaṁ
           nandanā nandati ceva natthiputtasamena ca
           khattiyo sakamāno ca niddātandi ca dukkaraṁ
           hiri kuṭikā navamo dasamo vutto samiddhināti.
                      ------------
-------------------------------------------------
[page 019]
                      Sattivaggo tatiyo
                        --------
                       paṭhamaṁ sattisuttaṁ
      [56] < PTS. S I, 13 >Ekamantaṁ ṭhitā kho sā devatā bhagavato santike imaṁ
 gāthaṁ abhāsi
           sattiyā viya omaṭṭho ḍayhamāneva 1- matthake
           kāmarāgappahānāya 2- sato bhikkhu paribbajeti.
      [57] Sattiyā viya omaṭṭho ḍayhamāneva matthake
           sakkāyadiṭṭhippahānāya sato bhikkhu paribbajeti.
                       Dutiyaṁ phusatisuttaṁ
      [58] Nāphusantaṁ phusati ca phusantañca tato phuse
           tasmā phusantaṁ phusati appaduṭṭhapadosinanti.
      [59] Yo appaduṭṭhassa narassa dussati
                 suddhassa posassa anaṅgaṇassa
                 tameva bālaṁ pacceti pāpaṁ
                 sukhumo rajo paṭivātaṁva khittoti.

  *  *  *  *  *  *
  Footnote:1 Sī. Ma. sabbattha ḍayhamānovāti pāṭho dissati. 2 Sī. Ma. kāmarāgappahānena.
-------------------------------------------------
[page 020]
                       Tatiyaṁ jaṭāsuttaṁ
      [60] Antojaṭā bahijaṭā jaṭāya jaṭitā pajā
           taṁ taṁ gotama pucchāmi ko imaṁ vijaṭaye jaṭanti.
      [61] Sīle patiṭṭhāya naro sapañño cittaṁ paññañca bhāvayaṁ
           ātāpī nipako bhikkhu so imaṁ vijaṭaye jaṭaṁ 1-
           yesaṁ rāgo ca doso ca avijjā ca virājitā
           khīṇāsavā arahanto tesaṁ vijaṭitā jaṭā
           yattha nāmañca rūpañca asesaṁ uparujjhati
           paṭigharūpasaññā 2- ca ettha sā chijjate 3- jaṭāti.
                    Catutthaṁ manonivāraṇasuttaṁ
      [62] < PTS. S I, 14 >Yato yato mano nivāraye na dukkhameti naṁ tato tato
           sa sabbato mano nivāraye sa sabbato dukkhā pamuccatīti 4-.
      [63] Na sabbato mano nivāraye mano yatattamāgataṁ 5-
           yato yato ca pāpakaṁ tato tato mano nivārayeti.
                      Pañcamaṁ arahantasuttaṁ
            [64] Yo hoti bhikkhu arahaṁ katāvī
                 khīṇāsavo antimadehadhārī 6-

  *  *  *  *  *  *
  Footnote:1 Po. Yu. jaṭanti. 2 Ma. Yu. paṭimaṁ. 3 Ma. etthesā vijaṭe. 4 Po.
 Ma. Yu. itisaddo natthi. 5 Ma. Yu. na mano saṁyatattamāgataṁ.
 6 Sī. sabbatthahantimadehadhārīti pāṭho dissati.
-------------------------------------------------
[page 021]
                 Ahaṁ vadāmītipi so vadeyya
                 mamaṁ vadantītipi so vadeyyāti.
            [65] Yo hoti bhikkhu arahaṁ katāvī
                 khīṇāsavo antimadehadhārī
                 ahaṁ vadāmītipi so vadeyya
                 mamaṁ vadantītipi so vadeyya
                 loke samaññaṁ kusalo viditvā
                 vohāramattena so vohareyyāti.
            [66] Yo hoti bhikkhu arahaṁ katāvī
                 khīṇāsavo antimadehadhārī
                 mānaṁ nu kho so upāgamma 1- bhikkhu
                 ahaṁ vadāmītipi so vadeyya
                 mama vadantītipi so vadeyyāti.
            [67] Pahīnamānassa na santi ganthā
                 vidhūpitā mānaganthassa 2- sabbe
                 sa vītivatto yamataṁ sumedho
                 ahaṁ vadāmītipi so vadeyya
                 mamaṁ vadantītipi so vadeyya 3-
                 loke samaññaṁ 4- kusalo viditvā
                 vohāramattena so vohareyyāti.

  *  *  *  *  *  *
  Footnote:1 Po. Ma. upagamma. 2 Sī. Ma. mānagandhassa. 3 Sī. ayaṁ pāṭho natthi.
 4 Po. Ma. maññataṁ..
-------------------------------------------------
[page 022]
                      Chaṭṭhaṁ pajjotasuttaṁ
      [68] Kati lokasmi pajjotā yehi loko pakāsati 1-
           bhagavantaṁ puṭṭhumāgamma kathaṁ jānemu taṁ mayanti.
      [69] Cattāro loke pajjotā pañcamettha na vijjati
           divā tapati ādicco rattimābhāti candimā
           atha aggi divārattiṁ tattha tattha pakāsati 2-
           sambuddho tapataṁ seṭṭho esā ābhā anuttarāti.
                       Sattamaṁ sarasuttaṁ
      [70] Kuto sarā nivattanti kattha vaṭṭaṁ na vattati 3-
           kattha nāmañca rūpañca asesaṁ uparujjhatīti.
      [71] Yattha āpo ca paṭhavī tejo vāyo na gādhati
           ato sarā nivattanti ettha vaṭṭaṁ na vattati
           ettha nāmañca rūpañca asesaṁ uparujjhatīti.
                      Aṭṭhamaṁ mahaddhanasuttaṁ
      [72] Mahaddhanā mahābhogā raṭṭhavantopi khattiyā
           aññamaññābhigijjhanti kāmesu analaṅkatā
           tesu ussukajātesu bhavasotānusārisu
           rodhataṇhaṁ 4- pavāhiṁsu 5- ke lokasmiṁ anussukāti.

  *  *  *  *  *  *
  Footnote:1-2 Sī. pabhāsati. 3 Yu. vaṭṭati. 4 Sī. kodhataṇhaṁ. Yu. gedhataṇhaṁ.
 5 Ma. yu pajahiṁsu.
-------------------------------------------------
[page 023]
      [73] Hitvā agāraṁ pabbajitā hitvā puttaṁ pasumpiyaṁ
           hitvā rāgañca dosañca avijjañca virājiya
           khīṇāsavā arahanto te lokasmiṁ anussukāti.
                      Navamaṁ catucakkasuttaṁ
      [74] < PTS. S I, 16 >Catucakkaṁ navadvāraṁ puṇṇaṁ lobhena saṁyutaṁ
           paṅkajātaṁ mahāvīra kathaṁ yātrā bhavissatīti.
      [75] Chetvā naddhiṁ 1- varattañca icchālobhañca pāpakaṁ
           samūlaṁ taṇhaṁ abbuyha 2- evaṁ yātrā bhavissatīti.
                      Dasamaṁ eṇijaṅghasuttaṁ
      [76] Eṇijaṅghaṁ kisaṁ vīraṁ appāhāraṁ alolupaṁ
           sīhaṁvekacaraṁ nāgaṁ kāmesu anapekkhinaṁ
           upasaṅkamma pucchāma kathaṁ dukkhā pamuccatīti.
      [77] Pañca kāmaguṇā loke manochaṭṭhā paveditā
           ettha chandaṁ virājitvā evaṁ dukkhā pamuccatīti.
                     Sattivaggo tatiyo.
                         Tassuddānaṁ
           sattiyā phusati ceva jaṭā manonivāraṇā
           arahantena pajjoto sarā mahaddhanena ca
           catucakkena navamaṁ eṇijaṅghena te dasāti.
                      -------------

  *  *  *  *  *  *
  Footnote:1 Sī. Yu. nandiṁ. 2 abbuḷhātipi pāṭho.
-------------------------------------------------
[page 024]
                   Satullapakāyikavaggo catuttho
                       -----------
                       paṭhamaṁ sabbhisuttaṁ
      [78] Evamme sutaṁ ekaṁ samayaṁ bhagavā sāvatthiyaṁ viharati jetavane
 anāthapiṇḍikassa ārāme. Atha kho sambahulā satullapakāyikā
 devatāyo abhikkantāya rattiyā abhikkantavaṇṇā kevalakappaṁ jetavanaṁ
 obhāsetvā yena bhagavā tenupasaṅkamiṁsu upasaṅkamitvā bhagavantaṁ
 abhivādetvā ekamantaṁ aṭṭhaṁsu.
      [79] < PTS. S I, 17 >Ekamantaṁ ṭhitā kho ekā devatā bhagavato santike imaṁ
 gāthaṁ abhāsi
           sabbhireva samāsetha sabbhi kubbetha santhavaṁ
           sataṁ saddhammamaññāya seyyo hoti na pāpiyoti.
      [80] Atha kho aparā devatā bhagavato santike imaṁ gāthaṁ abhāsi
           sabbhireva samāsetha sabbhi kubbetha santhavaṁ
           sataṁ saddhammamaññāya paññaṁ 1- labhati nāññatoti.
      [81] Atha kho aparā devatā bhagavato santike imaṁ gāthaṁ abhāsi
           sabbhireva samāsetha sabbhi kubbetha santhavaṁ
           sataṁ saddhammamaññāya sokamajjhe na socatīti.
      [82] Atha kho aparā devatā bhagavato santike imaṁ gāthaṁ abhāsi

  *  *  *  *  *  *
  Footnote:1 Ma. Yu. paññā.
-------------------------------------------------
[page 025]
           Sabbhireva samāsetha sabbhi kubbetha santhavaṁ
           sataṁ saddhammamaññāya ñātimajjhe virocatīti.
      [83] Atha kho aparā devatā bhagavato santike imaṁ gāthaṁ abhāsi
           sabbhireva samāsetha sabbhi kubbetha santhavaṁ
           sataṁ saddhammamaññāya sattā gacchanti sugatinti.
      [84] Atha kho aparā devatā bhagavato santike imaṁ gāthaṁ abhāsi
           sabbhireva samāsetha sabbhi kubbetha santhavaṁ
           sataṁ saddhammamaññāya sattā tiṭṭhanti sātatanti.
 Atha kho aparā devatā bhagavantaṁ etadavoca kassa nu kho bhagavā
 subhāsitanti.
      [85] Sabbāsaṁ vo subhāsitaṁ pariyāyena apica mamāpi suṇātha
           sabbhireva samāsetha sabbhi kubbetha santhavaṁ
           sataṁ saddhammamaññāya sabbadukkhā pamuccatīti. [1]-
                       Dutiyaṁ maccharisuttaṁ
      [86] Ekaṁ samayaṁ bhagavā sāvatthiyaṁ viharati jetavane anāthapiṇḍikassa
 ārāme. Atha kho sambahulā satullapakāyikā devatāyo
 abhikkantāya rattiyā abhikkantavaṇṇā kevalakappaṁ jetavanaṁ
 obhāsetvā yena bhagavā tenupasaṅkamiṁsu upasaṅkamitvā bhagavantaṁ
 abhivādetvā ekamantaṁ aṭṭhaṁsu.
      [87] Ekamantaṁ ṭhitā kho ekā devatā bhagavato santike

  *  *  *  *  *  *
  Footnote:1 Ma. idamavoca bhagavā attamanā tā devatāyo bhagavantaṁ abhivādetvā padakkhiṇaṁ
 katvā tatthevantaradhāyiṁsūti.
-------------------------------------------------
[page 026]
 Imaṁ gāthaṁ abhāsi
           maccherā ca pamādā ca evaṁ dānaṁ na dīyati
           puññamākaṅkhamānena deyyaṁ hoti vijānatāti.
      [88] Atha kho aparā devatā bhagavato santike imā gāthāyo
 abhāsi
           yasseva bhīto na dadāti maccharī tadeva adadato 1- bhayaṁ
           jighacchā ca pipāsā ca yassa bhāyati maccharī
           tameva bālaṁ phusati asmiṁ loke paramhi ca
           tasmā vineyya maccheraṁ dajjā dānaṁ malābhibhū
           puññāni paralokasmiṁ patiṭṭhā honti pāṇinanti.
      [89] Atha kho aparā devatā bhagavato santike imā gāthāyo abhāsi
           te matesu na miyyanti addhānaṁva 2- sahāvajaṁ
           appasmiṁ ye pavecchanti esa dhammo sanantano
           appasmeke pavecchanti bahuneke na dicchare
           appasmā dakkhiṇā dinnā sahassena samaṁ 3- mitāti.
      [90] < PTS. S I, 19 >Atha kho aparā devatā bhagavato santike imā gāthāyo abhāsi
           duddadaṁ dadamānānaṁ dukkaraṁ kamma kubbataṁ
           asanto nānukubbanti sataṁ dhammo duranvayo

  *  *  *  *  *  *
  Footnote:1 Yu. tadevadādato. 2 Sī. Ma. Yu. panthānaṁva. 3 Sī. samappitāti.
-------------------------------------------------
[page 027]
           Tasmā satañca asatañca nānā hoti ito gati
           asanto nirayaṁ yanti santo saggaparāyanāti.
 Atha kho aparā devatā bhagavantaṁ etadavoca kassa nu kho bhagavā
 subhāsitanti.
      [91] Sabbāsaṁ vo subhāsitaṁ pariyāyena apica mamāpi suṇātha
                 dhammaṁ care yopi samuñjakaṁ 1- care
                 dāraṁ ca posaṁ dadaṁ appakasmiṁ
                 sataṁ sahassāna sahassayāginaṁ
                 kalaṁpi nāgghanti tathāvidhassa teti.
      [92] Atha kho aparā devatā bhagavantaṁ gāthāya ajjhabhāsi
                 kenesa yañño vipulo mahaggato
                 samena dinnassa na agghameti
                 kathaṁ 2- sahassāna sahassayāginaṁ
                 kalaṁpi nāgghanti tathāvidhassa teti.
      [93] Atha kho bhagavā taṁ devataṁ gāthāya ajjhabhāsi
                 dadanti heke visame niviṭṭhā
                 ghatvā 3- vadhitvā atha socayitvā

  *  *  *  *  *  *
  Footnote:1 Sī. Yu. samucchakaṁ. 2 Sī. Ma. Yu. sataṁ. 3 Sī. jhatvā. Yu. chetvā.
-------------------------------------------------
[page 028]
                 Sā dakkhiṇā assumukhā sadaṇḍā
                 samena dinnassa na agghameti
                 evaṁ [1]- sahassāna sahassayāginaṁ
                 kalaṁpi nāgghanti tathāvidhassa teti.
                       Tatiyaṁ sādhusuttaṁ
      [94] < PTS. S I, 20 >Atha kho sambahulā satullapakāyikā devatāyo abhikkantāya
 rattiyā abhikkantavaṇṇā kevalakappaṁ jetavanaṁ obhāsetvā yena
 bhagavā tenupasaṅkamiṁsu upasaṅkamitvā bhagavantaṁ abhivādetvā ekamantaṁ
 aṭṭhaṁsu.
      [95] Ekamantaṁ ṭhitā kho ekā devatā bhagavato santike imaṁ
 udānaṁ udānesi
      sādhu kho mārisa dānaṁ
           maccherā ca pamādā ca evaṁ dānaṁ na dīyati
           puññamākaṅkhamānena deyyaṁ hoti vijānatāti.
      [96] Atha kho aparā devatā bhagavato santike imaṁ udānaṁ
 udānesi
           sādhu kho mārisa dānaṁ apica appakasmiṁpi sāhu 2- dānaṁ
           appasmeke pavecchanti bahuneke na dicchare
           appasmā dakkhiṇā dinnā sahassena samaṁ mitāti.

  *  *  *  *  *  *
  Footnote:1 Ma. etthantare satanti atthi. 2 Yu. appasmiṁpi sādhūti dissati.
-------------------------------------------------
[page 029]
      [97] Atha kho aparā devatā bhagavato santike imaṁ udānaṁ
 udānesi
      sādhu kho mārisa dānaṁ appakasmiṁpi sāhu dānaṁ
                 apica saddhāyapi sāhu dānaṁ
                 dānañca yuddhañca samānamāhu
                 appāpi santā bahuke jinanti
                 appampi ce saddahāno dadāti
                 teneva so hoti sukhī paratthāti.
      [98] Atha kho aparā devatā bhagavato santike imaṁ udānaṁ
 udānesi
           sādhu kho mārisa dānaṁ appakasmiṁpi sāhu dānaṁ
           saddhāyapi sāhu dānaṁ apica dhammaladdhassapi sāhu dānaṁ
                 yo dhammaladdhassa dadāti dānaṁ
                 uṭṭhānaviriyādhigatassa jantu
                 atikkamma [1]- vetaraṇiṁ yamassa
                 dibbāni ṭhānāni upeti maccoti.
      [99] Atha kho aparā devatā bhagavato santike imaṁ udānaṁ
 udānesi
           sādhu kho mārisa dānaṁ appakasmiṁpi sāhu dānaṁ
           saddhāyapi sāhu dānaṁ dhammaladdhassapi sāhu dānaṁ

  *  *  *  *  *  *
  Footnote:1 Ma. Yu. etthantare soti atthi.
-------------------------------------------------
[page 030]
                 Apica viceyyadānaṁpi sādhu
                 viceyyadānaṁ sugatappasatthaṁ
                 ye dakkhiṇeyyā idha jīvaloke
                 etesu dinnāni mahapphalāni
                 vījāni vuttāni yathā sukhetteti.
      [100] Atha kho aparā devatā bhagavato santike imaṁ udānaṁ udānesi
           sādhu kho mārisa dānaṁ appakasmiṁpi sāhu dānaṁ
           saddhāyapi sāhu dānaṁ dhammaladdhassapi sāhu dānaṁ
           viceyyadānaṁpi sādhu apica pāṇesupi sādhu saṁyamo
                 yo pāṇabhūtāni 1- aheṭhayaṁ caraṁ
                 parūpavādā na karoti pāpaṁ
                 bhīruṁ pasaṁsanti na hi tattha sūraṁ
                 bhayā hi santo na karonti pāpanti.
 Atha kho aparā devatā bhagavantaṁ etadavoca < PTS. S I, 22 >kassa nu kho bhagavā
 subhāsitanti.
      [101] Sabbāsaṁ vo subhāsitaṁ pariyāyena apica mamāpi 2- suṇātha
                 saddhāhi 3- dānaṁ bahudhā pasatthaṁ
                 dānā ca 4- kho dhammapadaṁva seyyo

  *  *  *  *  *  *
  Footnote:1 Yu. pāṇabhūtesu. 2 Yu. mamaṁpiti dissati. 3 addhāhīti vā pāṭho.
 4 Sī. dānañca.
-------------------------------------------------
[page 031]
                 Pubbeva hi pubbatareva santo
                 nibbānamevajjhagamuṁ sapaññāti.
                      Catutthaṁ nasantisuttaṁ
      [102] Ekaṁ samayaṁ bhagavā sāvatthiyaṁ viharati jetavane anāthapiṇḍikassa
 ārāme. Atha kho sambahulā satullapakāyikā devatāyo
 abhikkantāya rattiyā abhikkantavaṇṇā kevalakappaṁ jetavanaṁ
 obhāsetvā yena bhagavā tenupasaṅkamiṁsu upasaṅkamitvā bhagavantaṁ
 abhivādetvā ekamantaṁ aṭṭhaṁsu.
      [103] Ekamantaṁ ṭhitā kho ekā devatā bhagavato santike
 imaṁ gāthaṁ abhāsi
                 na santi kāmā manujesu niccā
                 santīdha kamanīyāni yesu baddho
                 yesu pamatto 1- apunāgamanaṁ
                 anāgantvā puriso maccudheyyāti.
                 Chandajaṁ aghaṁ chandajaṁ dukkhaṁ
                 chandavinayā aghavinayo
                 aghavinayā dukkhavinayoti.
                 Na te kāmā yāni citrāni 2- loke

  *  *  *  *  *  *
  Footnote:1 Sī. yesu ca baddho supamatto. 2 Sī. kāmāni citrāni.
-------------------------------------------------
[page 032]
                 Saṅkapparāgo purisassa kāmo
                 tiṭṭhanti citrāni tatheva loke
                 athettha dhīrā vinayanti chandaṁ.
                 Kodhaṁ jahe vippajaheyya mānaṁ
                 saññojanaṁ sabbamatikkameyya
                 taṁ nāmarūpasmimasajjamānaṁ
                 akiñcanaṁ nānupatanti dukkhā.
                 Pahāsi saṅkhaṁ na vimānamāgā 1-
                 acchejji taṇhaṁ idha nāmarūpe
                 taṁ chinnaganthaṁ anighaṁ nirāsaṁ
                 pariyesamānā nājjhagamuṁ 2-
                 devā manussā idha vā huraṁ vā
                 saggesu vā sabbanivesanesūti.
      [104] Tañce hi nāddakkhuṁ tathā vimuttaṁ [iccāyasmā mogharājā]
                 devā manussā idha vā huraṁ vā
                 naruttamaṁ atthacaraṁ narānaṁ
                 ye taṁ namassanti pasaṁsiyā teti.
      [105] Pasaṁsiyā tepi bhavanti bhikkhu [mogharājāti bhagavā]
                 ye taṁ namassanti tathā vimuttaṁ

  *  *  *  *  *  *
  Footnote:1 Po. Ma. Yu. na vimānamajjhagā. 2 Yu. na ca ajjhagamuṁ.
-------------------------------------------------
[page 033]
                 Aññāya dhammaṁ vicikicchaṁ pahāya
                 saṅgātitā 1- tepi bhavanti bhikkhūti.
                    Pañcamaṁ ujjhānasaññisuttaṁ
      [106] Ekaṁ samayaṁ bhagavā sāvatthiyaṁ viharati jetavane anāthapiṇḍikassa
 ārāme. Atha kho sambahulā ujjhānasaññikā devatāyo
 abhikkantāya rattiyā abhikkantavaṇṇā kevalakappaṁ jetavanaṁ obhāsetvā
 yena bhagavā tenupasaṅkamiṁsu upasaṅkamitvā vehāsaṁ aṭṭhaṁsu.
      [107] < PTS. S I, 24 >Vehāsaṁ ṭhitā kho ekā devatā bhagavato santike imaṁ
 gāthaṁ abhāsi
           aññathā santamattānaṁ aññathā yo pavedaye
           nikacca kitavasseva bhuttaṁ theyyena tassa taṁ
           yañhi kayirā tañhi vade yaṁ na kayirā na taṁ vade
           akarontaṁ bhāsamānānaṁ 2- parijānanti paṇḍitāti.
     [108] Nayidaṁ bhāsitamattena ekantasavanena vā
           anukkamitave sakkā yāyaṁ paṭipadā daḷhā 3-
           yāya dhīrā pamuccanti jhāyino mārabandhanā
           na ve dhīrā pakubbanti viditvā lokapariyāyaṁ
           aññāya nibbutā dhīrā tiṇṇā loke visattikanti.

  *  *  *  *  *  *
  Footnote:1 saṅgātigāti vā saṅkhātigāti vā pāṭho. 2 Ma. akarontaṁ abhāsamānaṁ.
 3 Sī. paṭipadaḷhā.
-------------------------------------------------
[page 034]
      [109] Atha kho tā devatāyo paṭhaviyaṁ patiṭṭhahitvā bhagavato
 pādesu sirasā nipatitvā bhagavantaṁ etadavocuṁ accayo no bhante
 accagamā yathābālā yathāmūḷhā yathāakusalā yā mayaṁ bhagavantaṁ
 apasādetabbaṁ amaññimhā tāsaṁ no bhante bhagavā accayaṁ
 accayato paṭiggaṇhātu āyatiṁ saṁvarāyāti. Atha kho bhagavā
 sitaṁ pātvākāsi.
      [110] Atha kho tā devatāyo bhiyyoso mattāya 1- ujjhāyantiyo
 vehāsaṁ abbhuggacchuṁ. Ekā devatā bhagavato santike imaṁ gāthaṁ abhāsi
           accayaṁ desayantīnaṁ yo ce 2- na paṭigaṇhati
           kopantaro dosagaru sa veraṁ paṭimuccatīti.
           Accayo ce na vijjetha nocīdha apahataṁ 3- siyā
           verāni na ca sammeyyuṁ kenīdha 4- kusalo siyāti.
           Kassaccayā na vijjanti kassa natthi apāhataṁ
           ko na sammohamāpādi kodha dhīro sadā satoti.
     [111] < PTS. S I, 25 >Tathāgatassa buddhassa sabbabhūtānukampino
           tassaccayā na vijjanti tassa natthi apāhataṁ
           so na sammohamāpādi sodha 5- dhīro sadā satoti.
           Accayaṁ desayantīnaṁ yo ce na paṭigaṇhati

  *  *  *  *  *  *
  Footnote:1 bhīyoso mattāyātipi pāṭho. 2 Po. Yu. yo ve. 3 Sī. Ma. cīdha apagataṁ.
 Yu. cīdhāpagataṁ. 4 Sī. konīdha. 5 Po. Ma. sova.
-------------------------------------------------
[page 035]
           Kopantaro dosagaru sa 1- veraṁ paṭimuccati
           taṁ veraṁ nābhinandāmi paṭiggaṇhāmi voccayanti.
                       Chaṭṭhaṁ saddhāsuttaṁ
      [112] Ekaṁ samayaṁ bhagavā sāvatthiyaṁ viharati jetavane anāthapiṇḍikassa
 ārāme. Atha kho sambahulā satullapakāyikā devatāyo
 abhikkantāya rattiyā abhikkantavaṇṇā kevalakappaṁ jetavanaṁ obhāsetvā
 yena bhagavā tenupasaṅkamiṁsu upasaṅkamitvā bhagavantaṁ abhivādetvā
 ekamantaṁ aṭṭhaṁsu.
      [113] Ekamantaṁ ṭhitā kho ekā devatā bhagavato santike
 imaṁ gāthaṁ abhāsi
                 saddhā dutiyā purisassa hoti
                 no ce assaddhiyamavatiṭṭhati
                 yaso ca kittī ca tatvassa hoti 2-
                 saggañca so gacchati sarīraṁ pahāyāti.
                 Kodhaṁ jahe vippajaheyya mānaṁ
                 saññojanaṁ sabbamatikkameyya
                 taṁ nāmarūpasmimasajjamānaṁ
                 akiñcanaṁ nānupatanti saṅgāti.

  *  *  *  *  *  *
  Footnote:1 Sī. Yu. yaṁ. 2 Sī. yato sā ca kittī ca taṁ tassa hotītipi vataṁ tassa hotītipi
 pāṭho.
-------------------------------------------------
[page 036]
     [114] Pamādamanuyuñjanti bālā dummedhino janā
           appamādañca medhāvī dhanaṁ seṭṭhaṁva rakkhati
           mā pamādamanuyuñjetha mā kāmaratisanthavaṁ
           appamatto hi jhāyanto pappoti paramaṁ sukhanti.
                       Sattamaṁ samayasuttaṁ
      [115] < PTS. S I, 26 >Evamme sutaṁ ekaṁ samayaṁ bhagavā sakkesu viharati
 kapilavatthusmiṁ mahāvane mahatā bhikkhusaṅghena saddhiṁ pañcamattehi
 bhikkhusatehi sabbeheva arahantehi. Dasahi ca lokadhātūhi devatā
 yebhuyyena sannipatitā honti bhagavantaṁ dassanāya bhikkhusaṅghañca.
      [116] Atha kho catunnaṁ suddhāvāsakāyikānaṁ devānaṁ etadahosi
 ayaṁ kho bhagavā sakkesu viharati kapilavatthusmiṁ mahāvane mahatā
 bhikkhusaṅghena saddhiṁ pañcamattehi bhikkhusatehi sabbeheva arahantehi
 dasahi ca lokadhātūhi devatā yebhuyyena sannipatitā honti bhagavantaṁ
 dassanāya bhikkhusaṅghañca yannūna mayampi yena bhagavā tenupasaṅkameyyāma
 upasaṅkamitvā bhagavato santike paccekagāthā bhāseyyāmāti.
      [117] Atha kho tā devatā seyyathāpi nāma balavā puriso
 sammiñjitaṁ vā bāhaṁ pasāreyya pasāritaṁ vā bāhaṁ sammiñjeyya
 evameva suddhāvāsesu devesu antarahitā bhagavato purato pāturahaṁsu.
 Atha kho tā devatā bhagavantaṁ abhivādetvā ekamantaṁ aṭṭhaṁsu.
       [118] Ekamantaṁ ṭhitā kho ekā devatā bhagavato santike
-------------------------------------------------
[page 037]
 Imaṁ gāthaṁ abhāsi
           mahāsamayo pavanasmiṁ devakāyā samāgatā
           āgatamha imaṁ dhammasamayaṁ dakkhitāyeva aparājitasaṅghanti.
       [119] Atha kho aparā devatā bhagavato santike imaṁ gāthaṁ abhāsi
                 tatra bhikkhavo samādahaṁsu
                 cittaṁ attano ujukamakaṁsu
                 sārathīva nettāni gahetvā
                 indriyāni rakkhanti paṇḍitāti.
      [120] < PTS. S I, 27 >Atha kho aparā devatā bhagavato santike imaṁ gāthaṁ abhāsi
                 chetvā khīlaṁ chetvā palīghaṁ
                 indakhīlaṁ ohaccamanejā 1-
                 te caranti suddhā vimalā
                 cakkhumatā sudantā susū nāgāti.
      [121] Atha kho aparā devatā bhagavato santike imaṁ gāthaṁ abhāsi
                 yekeci buddhaṁ saraṇaṁ gatāse
                 na te gamissanti apāyabhūmiṁ
           pahāya mānusaṁ dehaṁ devakāyaṁ paripūressantīti.
                      Aṭṭhamaṁ sakalikasuttaṁ
      [122] Evamme sutaṁ ekaṁ samayaṁ bhagavā rājagahe viharati

  *  *  *  *  *  *
  Footnote:1 Sī. ūhacca ūpaccātipi dve pāṭhā. Ma. uhacca.
-------------------------------------------------
[page 038]
 Maddakucchismiṁ migadāye. Tena kho pana samayena bhagavato pādo 1-
 sakalikāya khato 2- hoti. Bhūsā sudaṁ bhagavato vedanā vattanti
 sārīrikā dukkhā tibbā kharā kaṭukā asātā amanāpā. Tā sudaṁ
 bhagavā sato sampajāno adhivāseti avihaññamāno. Atha kho
 bhagavā catugguṇaṁ saṅghāṭiṁ paññāpetvā dakkhiṇena passena sīhaseyyaṁ
 kappeti pāde 3- pādaṁ accādhāya sato sampajāno.
      [123] Atha kho sattasatā satullapakāyikā devatāyo abhikkantāya
 rattiyā abhikkantavaṇṇā kevalakappaṁ maddakucchiṁ obhāsetvā yena
 bhagavā tenupasaṅkamiṁsu upasaṅkamitvā bhagavantaṁ abhivādetvā ekamantaṁ
 aṭṭhaṁsu.
      [124] Ekamantaṁ ṭhitā kho ekā devatā bhagavato santike
 imaṁ udānaṁ udānesi < PTS. S I, 28 >nāgo vata bho samaṇo gotamo nāgavatā
 ca panuppannā 4- sārīrikā vedanā dukkhā tibbā kharā kaṭukā asātā
 amanāpā sato sampajāno adhivāseti avihaññamānoti.
      [125] Atha kho aparā devatā bhagavato santike imaṁ udānaṁ
 udānesi sīho vata bho samaṇo gotamo sīhavatā ca panuppannā 5-
 sārīrikā vedanā dukkhā tibbā kharā kaṭukā asātā amanāpā
 sato sampajāno adhivāseti avihaññamānoti.

  *  *  *  *  *  *
  Footnote:1 Sī. pāde. 2 Sī. sakalikākhato. Ma. sakkhalikāya. 3 pādenātipi pāṭho.
 4-5 Ma. Yu. samuppannā.
-------------------------------------------------
[page 039]
      [126] Atha kho aparā devatā bhagavato santike imaṁ udānaṁ
 udānesi ājānīyo vata bho samaṇo gotamo ājānīyavatā ca
 panuppannā sārīrikā vedanā dukkhā tibbā kharā kaṭukā asātā
 amanāpā sato sampajāno adhivāseti avihaññamānoti.
      [127] Atha kho aparā devatā bhagavato santike imaṁ udānaṁ
 udānesi nisabho vata bho samaṇo gotamo nisabhavatā ca panuppannā
 sārīrikā vedanā dukkhā tibbā kharā kaṭukā asātā amanāpā
 sato sampajāno adhivāseti avihaññamānoti.
      [128] Atha kho aparā devatā bhagavato santike imaṁ udānaṁ
 udānesi dhorayho vata bho samaṇo gotamo dhorayhavatā ca
 panuppannā sārīrikā vedanā dukkhā tibbā kharā kaṭukā asātā
 amanāpā sato sampajāno adhivāseti avihaññamānoti.
      [129] Atha kho aparā devatā bhagavato santike imaṁ udānaṁ
 udānesi danto vata bho samaṇo gotamo dantavatā ca panuppannā
 sārīrikā vedanā dukkhā tibbā kharā kaṭukā asātā amanāpā sato
 sampajāno adhivāseti avihaññamānoti.
      [130] Atha kho aparā devatā bhagavato santike imaṁ udānaṁ
 udānesi passa samādhiṁ subhāvitaṁ 1- cittañca suvimuttaṁ 2- na cābhiṇataṁ 3-

  *  *  *  *  *  *
  Footnote:1 Sī. katthaci sīhaḷapotthake samādhīti pāṭho na dissati. Ma. subhāvito.
 2 Yu. vimuttaṁ. 3 Sī. na vā pahiṇataṁ. Yu. A. abhiṇataṁ.
-------------------------------------------------
[page 040]
 Na cāpaṇataṁ 1- na ca sasaṅkhāraniggayha cāritavataṁ 2- yo evarūpaṁ purisanāgaṁ
 purisasīhaṁ purisāajānīyaṁ < PTS. S I, 29 >purisanisabhaṁ purisadhorayhaṁ purisadantaṁ atikkamitabbaṁ
 maññeyya kimaññatra adassanāti.
           Pañcavedā sataṁ samaṁ tapassī brāhmaṇā caraṁ
                 cittañca nesaṁ na sammā vimuttaṁ
                 hīnattarūpā na pāraṅgamā teti 3-.
                 Taṇhādhipannā vattasīlabaddhā
                 lūkhaṁ tapaṁ vassasataṁ carantā
                 cittañca yesaṁ na sammā vimuttaṁ
                 hīnattarūpā na pāraṅgamā teti 4-.
                 Na mānakāmassa damo idhatthi
                 na monamatthi asamāhitassa
                 eko araññe viharampamatto
                 na maccudheyyassa tareyya pāranti.
                 Mānaṁ pahāya susamāhitatto
                 sucetaso sabbadhi vippamutto
                 eko araññe viharaṁ appamatto
                 sa maccudheyyassa tareyya pāranti.

  *  *  *  *  *  *
  Footnote:1 Sī. A. upaṇataṁ. 2 Ma. vāritagataṁ. 3-4 Ma. Yu. itisaddo natthi.
-------------------------------------------------
[page 041]
                    Navamaṁ paṭhamapajjunnadhītusuttaṁ
      [131] Evamme sutaṁ ekaṁ samayaṁ bhagavā vesāliyaṁ viharati
 mahāvane kūṭāgārasālāyaṁ. Atha kho kokanadā pajjunnassa dhītā
 abhikkantāya rattiyā abhikkantavaṇṇā kevalakappaṁ mahāvanaṁ
 obhāsetvā yena bhagavā tenupasaṅkami upasaṅkamitvā bhagavantaṁ
 abhivādetvā ekamantaṁ aṭṭhāsi.
      [132] Ekamantaṁ ṭhitā kho [1]- kokanadā pajjunnassa dhītā bhagavato
 santike imā gāthāyo abhāsi
           vesālivane viharantaṁ aggaṁ sattassa sambuddhaṁ
           kokanadāhamasmi abhivande kokanadā pajjunnassa dhītā
           sutameva pure 2- āsi dhammo cakkhumatānubuddho
           sāhaṁdāni sakkhi jānāmi munino desayato sugatassa
           yekeci ariyaṁ dhammaṁ vigarahantā 3- caranti dummedhā
           upenti roruvaṁ ghoraṁ cirarattaṁ dukkhamanubhavanti
           ye ca kho ariye dhamme khantiyā upasamena upetā
           pahāya mānusaṁ dehaṁ devakāyaṁ paripūressantīti.
                    Dasamaṁ dutiyapajjunnadhītusuttaṁ
      [133] Evamme sutaṁ ekaṁ samayaṁ bhagavā vesāliyaṁ viharati
 mahāvane kūṭāgārasālāyaṁ. Atha kho cullakokanadā pajjunnassa

  *  *  *  *  *  *
  Footnote:1 Yu. sā devatā. 2 Sī. sumavame pure. Yu. sutameva me pure. 3 Sī.
 viharantā.
-------------------------------------------------
[page 042]
 Dhītā abhikkantāya rattiyā abhikkantavaṇṇā kevalakappaṁ mahāvanaṁ
 obhāsetvā yena bhagavā tenupasaṅkami upasaṅkamitvā bhagavantaṁ
 abhivādetvā ekamantaṁ aṭṭhāsi.
      [134] Ekamantaṁ ṭhitā kho [1]- cullakokanadā pajjunnassa dhītā
 bhagavato santike imā gāthāyo abhāsi
                 idhāgamā vijjupabhāsavaṇṇā
                 kokanadā pajjunnassa dhītā
                 buddhañca dhammañca namassamānā
                 gāthāvimā 2- atthavatī abhāsi
           bahunāpi kho naṁ vibhajeyyaṁ pariyāyena tādiso dhammo
           saṅkhittamatthaṁ lapayissāmi yāvatā me manasā pariyattaṁ
                 pāpaṁ na kayirā vacasā manasā
                 kāyena vā kiñcana sabbaloke
                 kāme pahāya satimā sampajāno
                 dukkhaṁ na sevetha anatthasañhitanti.
                 Satullapakāyikavaggo catuttho.
                         Tassuddānaṁ
           sabbhi maccharinā sādhu nasantujjhānasaññino
           saddhā samayo sakalikaṁ ubho pajjunnadhītaroti.
                     ---------------

  *  *  *  *  *  *
  Footnote:1 Ma. Yu. sā devatā. 2 gāthā cimātipi pāṭho.
-------------------------------------------------
[page 043]
                     Ādittavaggo pañcamo
                        ---------
                      paṭhamaṁ ādittasuttaṁ
      [135] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho aññatarā devatā
 abhikkantāya rattiyā abhikkantavaṇṇā kevalakappaṁ jetavanaṁ
 obhāsetvā yena bhagavā tenupasaṅkami upasaṅkamitvā bhagavantaṁ
 abhivādetvā ekamantaṁ aṭṭhāsi.
      [136] Ekamantaṁ ṭhitā kho sā devatā bhagavato santike
 imā gāthāyo abhāsi
           ādittasmiṁ agārasmiṁ yaṁ nīharati bhājanaṁ
           taṁ tassa hoti atthāya no ca yaṁ tattha ḍayhati
           evamādittako loko 1- jarāya maraṇena ca
           nīharetheva dānena dinnaṁ hoti sunibbhataṁ
           dinnaṁ sukhaphalaṁ hoti nādinnaṁ hoti taṁ tathā
           corā haranti rājāno aggi ḍayhati nassati

  *  *  *  *  *  *
  Footnote:1 Sī. Yu. evamādīpito loko. evamādittake loketipi pāṭhena pana bhavitabbaṁ.
-------------------------------------------------
[page 044]
           Atha antena jahati sarīraṁ sapariggahaṁ
           etadaññāya medhāvī bhuñjetha ca dadetha ca
                 datvā ca 1- bhutvā ca yathānubhāvaṁ
                 anindito saggamupeti ṭhānanti.
                       Dutiyaṁ kindadasuttaṁ
     [137] Kiṁdado balado hoti kiṁdado hoti vaṇṇado
           kiṁdado sukhado hoti kiṁdado hoti cakkhudo
           yo 2- ca sabbadado hoti taṁ me akkhāhi pucchitoti.
     [138] Annado balado hoti vatthado hoti vaṇṇado
           yānado sukhado hoti dīpado hoti cakkhudo
           so ca sabbadado hoti yo dadāti upassayaṁ
           amatandado ca so hoti yo dhammamanusāsatīti.
                       Tatiyaṁ annasuttaṁ
     [139] Annamevābhinandanti ubhaye 3- devamānusā
           atha kho 4- nāma so yakkho yaṁ annaṁ nābhinandatīti.
     [140] Ye naṁ dadanti saddhāya vippasannena cetasā
           tameva annaṁ bhajati asmiṁ loke paramhi ca

  *  *  *  *  *  *
  Footnote:1 Sī. Yu. cakāro natthi. 2 Ma. Yu. ko. 3 Sī. Yu. ubhayo. 4 Ma. Yu. atha ko.
-------------------------------------------------
[page 045]
           Tasmā vineyya maccheraṁ dajjā dānaṁ malābhibhū
           puññāni paralokasmiṁ patiṭṭhā honti pāṇinanti.
                      Catutthaṁ ekamūlasuttaṁ
     [141] Ekamūlaṁ dviāvaṭṭaṁ 1- timalaṁ pañcapattharaṁ
           samuddaṁ dvādasāvaṭṭaṁ pātālaṁ atarī isīti.
                      Pañcamaṁ anomiyasuttaṁ
           [142] < PTS. S I, 33 >Anomanāmaṁ nipuṇatthadassiṁ
                 paññādadaṁ kāmālaye asattaṁ
                 taṁ passatha sabbaviduṁ sumedhaṁ
                 ariye pathe kammānaṁ mahesinti.
                      Chaṭṭhaṁ accharāsuttaṁ
     [143] Accharāgaṇasaṅghuṭṭhaṁ pisācagaṇasevitaṁ
           vanantaṁ mohanaṁ nāma kathaṁ yātrā bhavissatīti.
     [144] Ujuko nāma so maggo abhayā nāma sā disā
           ratho akujjano nāma dhammacakkehi saṁyuto
           hiri tassa apālambo satassa 2- parivāraṇaṁ
           dhammāhaṁ sārathiṁ brūmi sammādiṭṭhipure javaṁ
           yassa etādisaṁ yānaṁ itthiyā purisassa vā
           sa ve etena yānena nibbānasseva santiketi.

  *  *  *  *  *  *
  Footnote:1 Sī. dvāvaṭṭanti vā dvāvaddhanti vā pāṭho. Yu. dvirāvaṭṭaṁ.
 2 Yu. satyassāti dissati.
-------------------------------------------------
[page 046]
                      Sattamaṁ vanaropasuttaṁ
     [145] Kesaṁ divā ca ratto ca sadā puññaṁ pavaḍḍhati
           dhammaṭṭhā sīlasampannā ke janā saggagāminoti.
     [146] Ārāmaropā vanaropā ye janā setukārakā
           papañca udapānañca ye dadanti upassayaṁ
           tesaṁ divā ca ratto ca sadā puññaṁ pavaḍḍhati
           dhammaṭṭhā sīlasampannā te janā saggagāminoti.
                      Aṭṭhamaṁ jetavanasuttaṁ
     [147] Idaṁ hitaṁ jetavanaṁ isisaṅghanisevitaṁ
           āvutthaṁ dhammarājena pītisañjananaṁ mama
           kammaṁ vijjā ca dhammo ca sīlaṁ jīvitamuttamaṁ
           etena maccā sujjhanti na gottena dhanena vā
           tasmā hi paṇḍito poso sampassaṁ atthamattano
           yoniso vicine dhammaṁ evaṁ tattha visujjhati
           sārīputtova paññāya sīlena upasamena ca
           yopi pāragato bhikkhu etāvaparamo siyāti.
                       Navamaṁ maccharisuttaṁ
     [148] Yedha maccharino loke kadariyā paribhāsakā
           aññesaṁ dadamānānaṁ antarāyakarā narā
-------------------------------------------------
[page 047]
           Kīdiso 1- tesaṁ vipāko samparāyo ca kīdiso 2-
           bhagavantaṁ puṭṭhumāgamma kathaṁ jānemu taṁ mayanti.
     [149] Yedha maccharino loke kadariyā paribhāsakā
           aññesaṁ dadamānānaṁ antarāyakarā narā
           nirayaṁ tiracchānayoniṁ yamalokūpapajjare 3-
           sace enti manussattaṁ daḷidde jāyare kule
           coḷaṁ piṇḍo ratī khiḍḍā yattha kicchena labbhati
           parato āsiṁsare bālā taṁpi tesaṁ na labbhati
           diṭṭhe dhamme sa vipāko samparāyo 4- ca duggatīti.
     [150] Iti hetaṁ vijānāma aññaṁ pucchāma gotamaṁ 5-
           yedha laddhā manussattaṁ vadaññū vītamaccharā 6-
           buddhe pasannā dhamme ca saṅghe ca tibbagāravā
           kīdiso tesaṁ vipāko samparāyo ca kīdiso
           bhagavantaṁ puṭṭhumāgamma kathaṁ jānemu taṁ mayanti.
     [151] Yedha laddhā manussattaṁ vadaññū vītamaccharā
           buddhe pasannā dhamme ca saṅghe ca tibbagāravā
           ete sagge 7- pakāsenti yattha te upapajjare
           sace enti manussattaṁ aḍḍhe ājāyare kule
           coḷaṁ piṇḍo ratī khiḍḍā yatthākicchena labbhati

  *  *  *  *  *  *
  Footnote:1-2 Yu. kiṁdiso 3 Yu. yamalokamuppajjare. 4 Po. Yu. samparāye.
 5 Ma. Yu. gotama. 6 Po. cattamaccharā. 7 Po. maggā. Ma. saggā..
-------------------------------------------------
[page 048]
           Parasambhatesu bhogesu vasavattīva modare
           diṭṭhe dhamme sa vipāko samparāyo ca sugatīti.
                        Dasamaṁ ghaṭikarasuttaṁ
     [152] Avihaṁ upapannāse vimuttā satta bhikkhavo
           rāgadosaparikkhīṇā tiṇṇā loke visattikanti.
           Ye ca te 1- ataruṁ saṅgaṁ 2- maccudheyyaṁ suduttaraṁ
           te hitvā mānusaṁ dehaṁ dibbayogaṁ upaccagunti.
           Upako phalagaṇḍo 3- ca pukkusāti ca te tayo
           bhaddiyo khaṇḍadevo 4- ca bahudantī 5- ca siṅgiyo 6-
           te hitvā mānusaṁ dehaṁ dibbayogaṁ upaccagunti.
     [153] Kusalī 7- bhāsasī tesaṁ mārapāsappahāyinaṁ
           kassa te dhammamaññāya acchiduṁ bhavabandhananti.
     [154] Na aññatra bhagavatā nāññatra tava sāsanā
           yassa te dhammamaññāya acchiduṁ bhavabandhanaṁ
           yattha nāmañca rūpañca asesaṁ uparujjhati
           taṁ te dhammamidhaññāya acchiduṁ bhavabandhananti.
     [155] Gambhīraṁ bhāsasī vācaṁ dubbijānaṁ sudubbudhaṁ

  *  *  *  *  *  *
  Footnote:1 Yu. ke ca te. 2 Ma. Yu. paṅkaṁ. 3 Ma. palagaṇḍo. 4 Sī. bhaddiko
 bhaddadevo. 5 Ma. Yu. bhāhuraggi. 6 Sī. Yu. piṅgiyo. 7 kusalantipi pāṭho.
-------------------------------------------------
[page 049]
           Kassa tvaṁ dhammamaññāya vācaṁ bhāsasi īdisanti.
      [156] Kumbhakāro pure āsiṁ vebhaḷiṅge 1- ghaṭīkaro
           mātāpettibharo āsiṁ kassapassa upāsako
           virato methunā dhammā brahmacārī nirāmiso
           ahuvā te sagāmeyyo ahuvā te pure sakhā
           sohamete pajānāmi vimutte satta bhikkhavo
           rāgadosaparikkhīṇe tiṇṇe loke visattikanti.
     [157] Evametaṁ tadā āsi yathā bhāsasi bhaggava
           kumbhakāro pure āsi vebhaḷiṅge ghaṭīkaro
           mātāpettibharo āsi kassapassa upāsako
           virato methunā dhammā brahmacārī nirāmiso
           ahuvā me sagāmeyyo ahuvā me pure sakhāti.
           Evametaṁ purāṇānaṁ sahāyānamahu saṅgamo
           ubhinnaṁ bhāvitattānaṁ sarīrantimadhārinanti.
                    Ādittavaggo pañcamo.
                         Tassuddānaṁ
           ādittaṁ kindadaṁ annaṁ ekamūlaṁ anomiyaṁ
           accharā vanaropajetaṁ maccherena ghaṭīkaroti.
                     ---------------

  *  *  *  *  *  *
  Footnote:1 vehaḷiṅgeti vā pāṭho. Ma. vekaḷiṅge.
-------------------------------------------------
[page 050]
                      Jarāvaggo chaṭṭho
                         ------
                       paṭhamaṁ jarāsuttaṁ
     [158] Kiṁsu yāva jarā sādhu kiṁsu sādhu patiṭṭhitaṁ
           kiṁsu narānaṁ ratanaṁ kiṁsu corehi dūharanti.
     [159] Sīlaṁ yāva jarā sādhu saddhā sādhu patiṭṭhitā
           paññā narānaṁ ratanaṁ puññaṁ corehi dūharanti.
                      Dutiyaṁ ajarasāsuttaṁ
     [160] Kiṁsu ajarasā sādhu kiṁsu sādhu adhiṭṭhitaṁ
           kiṁsu narānaṁ ratanaṁ kiṁsu corehi hāriyanti.
     [161] Sīlaṁ ajarasā sādhu saddhā sādhu adhiṭṭhitā
           paññā narānaṁ ratanaṁ puññaṁ corehi hāriyanti.
                       Tatiyaṁ mittasuttaṁ
     [162] Kiṁsu pasavato 1- mittaṁ kiṁsu mittaṁ sake ghare
           kiṁ mittaṁ atthajātassa kiṁ mittaṁ samparāyikanti.
     [163] Sattho pasavato 2- mittaṁ mātā mittaṁ sake ghare

  *  *  *  *  *  *
  Footnote:1 Sī. Ma. pavasato. Yu. pathavato. 2 Sī. pañcasato.
-------------------------------------------------
[page 051]
           Sahāyo atthajātassa hoti mittaṁ punappunaṁ
           sayaṁ katāni puññāni taṁ mittaṁ samparāyikanti.
                       Catutthaṁ vatthusuttaṁ
     [164] Kiṁsu vatthu manussānaṁ kiṁsūdha paramā sakhā
           kiṁsu bhūtā upajīvanti ye pāṇā paṭhaviṁ sitāti.
     [165] Puttā vatthu manussānaṁ bhariyā paramā sakhā
           vuṭṭhiṁ bhūtā upajīvanti ye pāṇā paṭhaviṁ sitāti.
                      Pañcamaṁ paṭhamajanasuttaṁ
     [166] Kiṁsu janeti purisaṁ kiṁsu tassa vidhāvati
           kiṁsu saṁsāramāpādi kiṁsu tassa mahabbhayanti.
     [167] Taṇhā janeti purisaṁ cittamassa vidhāvati
           satto saṁsāramāpādi dukkhamassa mahabbhayanti.
                      Chaṭṭhaṁ dutiyajanasuttaṁ
     [168] Kiṁsu janeti purisaṁ kiṁsu tassa vidhāvati
           kiṁsu saṁsāramāpādi kismā na parimuccatīti.
     [169] Taṇhā janeti purisaṁ cittamassa vidhāvati
           satto saṁsāramāpādi dukkhā na parimuccatīti.
                      Sattamaṁ tatiyajanasuttaṁ
     [170] < PTS. S I, 38 >Kiṁsu janeti purisaṁ kiṁsu tassa vidhāvati
           kiṁsu saṁsāramāpādi kiṁsu tassa parāyananti.
-------------------------------------------------
[page 052]
     [171] Taṇhā janeti purisaṁ cittamassa vidhāvati
           satto saṁsāramāpādi kammaṁ tassa parāyananti.
                      Aṭṭhamaṁ uppathasuttaṁ
     [172] Kiṁsu uppatho akkhāti 1- kiṁsu rattindivakkhayo
           kiṁ malaṁ brahmacariyassa kiṁ sinānamanodakanti.
     [173] Rāgo uppatho akkhāti vayo rattindivakkhayo
           itthī malaṁ brahmacariyassa etthāyaṁ sajjate pajā
           tapo ca brahmacariyañca taṁ sinānamanodakanti.
                       Navamaṁ dutiyasuttaṁ
     [174] Kiṁsu dutiyaṁ 2- purisassa hoti kiṁsu cenaṁ pasāsati
           kissa cābhirato macco sabbadukkhā pamuccatīti.
     [175] Saddhā dutiyā purisassa hoti paññā cenaṁ pasāsati
           nibbānābhirato macco sabbadukkhā pamuccatīti.
                        Dasamaṁ kavisuttaṁ
     [176] Kiṁsu nidānaṁ gāthānaṁ kiṁsu tāsaṁ viyañjanaṁ
           kiṁsu sannissitā gāthā kiṁsu gāthānamāsayoti.
     [177] Chando nidānaṁ gāthānaṁ akkharā tāsaṁ viyañjanaṁ
           nāmasannisitā gāthā kavi gāthānamāsayoti.
                      Jarāvaggo chaṭṭho.

  *  *  *  *  *  *
  Footnote:1 Sī. Ma. akkhāto. 2 Po. Ma. dutiyā.
-------------------------------------------------
[page 053]
                         Tassuddānaṁ
           jarā ajarasā mittaṁ vatthu tīṇi janāni ca
           uppatho ca dutiyo ca kavinā pūrito vaggoti.
                        ---------
-------------------------------------------------
[page 054]
                      Andhavaggo sattamo
                        ---------
                       paṭhamaṁ nāmasuttaṁ
     [178] < PTS. S I, 39 >Kiṁsu sabbaṁ andhabhavi 1- kismā bhiyyo 2- na vijjati
           kissassa 3- ekadhammassa sabbeva vasamanvagūti.
     [179] Nāmaṁ sabbaṁ andhabhavi nāmā bhiyyo na vijjati
           nāmassa ekadhammassa sabbeva vasamanvagūti.
                        Dutiyaṁ cittasuttaṁ
     [180] Kenassu nīyati loko kenassu parikissati 4-
           kissassa ekadhammassa sabbeva vasamanvagūti.
     [181] Cittena nīyati loko cittena parikissati
           cittassa ekadhammassa sabbeva vasamanvagūti.
                       Tatiyaṁ taṇhāsuttaṁ
     [182] Kenassu nīyati loko kenassu parikissati
           kissassa ekadhammassa sabbeva vasamanvagūti.
     [183] Taṇhāya nīyati loko taṇhāya parikissati
           taṇhāya ekadhammassa sabbeva vasamanvagūti.

  *  *  *  *  *  *
  Footnote:1 Sī. aṭṭhabhavi. Yu. addhabhavi. A. andabhavītipi andhabhavītipi pāṭho.
 2 bhīyotipipāṭho. 3 sabbattha kissassu. 4 Po. Ma. parikassati.
-------------------------------------------------
[page 055]
                     Catutthaṁ saññojanasuttaṁ
     [184] Kiṁsu saññojano loko kiṁsu tassa vicāraṇaṁ
           kissassa vippahānena nibbānaṁ iti vuccatīti.
     [185] Nandisaññojano loko vitakkassa vicāraṇaṁ
           taṇhāya vippahānena nibbānaṁ iti vuccatīti.
                      Pañcamaṁ bandhanasuttaṁ
     [186] Kiṁsu sambandhano loko kiṁsu tassa vicāraṇaṁ
           kissassa vippahānena sabbaṁ chindati bandhananti.
     [187] < PTS. S I, 40 >Nandisambandhano loko vitakkassa vicāraṇaṁ
           taṇhāya vippahānena sabbaṁ chindati bandhananti.
                      Chaṭṭhaṁ abbhāhatasuttaṁ
     [188] Kenassubbhāhato loko kenassu parivārito
           kena sallena otiṇṇo kissa dhūpāyito 1- sadāti.
     [189] Maccunābbhāhato loko jarāya parivārito
           taṇhāsallena otiṇṇo icchādhūpāyito sadāti.
                      Sattamaṁ uḍḍitasuttaṁ
     [190] Kenassu uḍḍito loko kenassu parivārito
           kenassu pihito loko kismiṁ loko patiṭṭhitoti.
     [191] Taṇhāya uḍḍito loko jarāya parivārito
           maccunā pihito loko dukkhe loko patiṭṭhitoti.

  *  *  *  *  *  *
  Footnote:1 si. kissā dhūmāyito.
-------------------------------------------------
[page 056]
                        Aṭṭhamaṁ pihitasuttaṁ
      [192] Kenassu pihito loko kismiṁ loko patiṭṭhito
            kenassu uḍḍito loko kenassu parivāritoti.
      [193] Maccunā pihito loko dukkhe loko patiṭṭhito
            taṇhāya uḍḍito loko jarāya parivāritoti.
                       Navamaṁ icchāsuttaṁ
      [194] Kenassu bajjhati loko kissa vinayāya muccati
            kissassa 1- vippahānena sabbaṁ chindati bandhananti.
      [195] Icchāya bajjhati loko icchāvinayāya muccati
            icchāya vippahānena sabbaṁ chindati bandhananti.
                       Dasamaṁ lokasuttaṁ
      [196] < PTS. S I, 41 >Kismiṁ loko samuppanno kismiṁ kubbati santhavaṁ
            kissa loko upādāya kismiṁ loko vihaññatīti.
      [197] Chasu loko samuppanno chasu kubbati santhavaṁ
            channameva upādāya chasu loko vihaññatīti.
                     Andhavaggo sattamo.
                         Tassuddānaṁ
            nāmaṁ cittañca taṇhā ca saññojanañca bandhanā
            abbhāhatuḍḍito pihito icchā lokena te dasāti.
                        --------

  *  *  *  *  *  *
  Footnote:1 Ma. Yu. kissassu.
-------------------------------------------------
[page 057]
                    Ghatvāvaggo 1- aṭṭhamo
                         ------
                       paṭhamaṁ ghatvāsuttaṁ
     [198] Ekamantaṁ ṭhitā kho sā devatā bhagavantaṁ gāthāya ajjhabhāsi
           kiṁsu ghatvā 2- sukhaṁ seti kiṁsu ghatvā na socati
           kissassa ekadhammassa vadhaṁ rocesi gotamāti.
     [199] Kodhaṁ ghatvā sukhaṁ seti kodhaṁ ghatvā na socati
           kodhassa visamūlassa madhuraggassa devate
           vadhaṁ ariyā pasaṁsanti tañhi ghatvā na socatīti.
                        Dutiyaṁ rathasuttaṁ
     [200] Kiṁsu rathassa paññāṇaṁ kiṁsu paññāṇamaggino
           kiṁsu raṭṭhassa paññāṇaṁ kiṁsu paññāṇamitthiyāti.
     [201] < PTS. S I, 42 >Dhajo rathassa paññāṇaṁ dhūmo paññāṇamaggino
           rājā raṭṭhassa paññāṇaṁ bhattā paññāṇamitthiyāti.
                       Tatiyaṁ vittasuttaṁ
            [202] Kiṁsūdha vittaṁ purisassa seṭṭhaṁ
                  kiṁsu suciṇṇo 3- sukhamāvahāti

  *  *  *  *  *  *
  Footnote:1 Ma. Yu. chetvāvaggo. 2 Sī. jhatvā. Yu. chetvā. 3 suciṇṇantipi
 pāṭhena bhavitabbaṁ.
-------------------------------------------------
[page 058]
                 Kiṁsu have sādhutaraṁ rasānaṁ
                 kathaṁjīvī 1- jīvitamāhu seṭṭhanti.
           [203] Saddhīdha vittaṁ purisassa seṭṭhaṁ
                 dhammo suciṇṇo sukhamāvahāti
                 saccaṁ have sādhutaraṁ rasānaṁ
                 paññājīvī jīvitamāhu seṭṭhanti.
                       Catutthaṁ vuṭṭhisuttaṁ
     [204] Kiṁsu uppatataṁ seṭṭhaṁ kiṁsu nipatataṁ varaṁ
           kiṁsu pavajamānānaṁ kiṁsu pavadataṁ varanti.
     [205] Bījaṁ uppatataṁ seṭṭhaṁ vuṭṭhi nipatataṁ varā
           gāvo pavajamānānaṁ putto pavadataṁ varoti.
     [206] Vijjā uppatataṁ seṭṭhā avijjā nipatataṁ varā
           saṅgho pavajamānānaṁ buddho pavadataṁ varoti.
                       Pañcamaṁ bhītasuttaṁ
           [207] Kiṁsūdha bhītā janatā anekā
                 maggovanekāyatanappavutto
                 pucchāmi taṁ gotama bhūripañña
                 kismiṁ ṭhito paralokaṁ na bhāyeti.
           [208] Vācaṁ manañca paṇidhāya sammā

  *  *  *  *  *  *
  Footnote:1 Ma. kiṁsu jīvī.
-------------------------------------------------
[page 059]
                 Kāyena pāpāni akubbamāno
                 bahunnapānaṁ gharamāvasanto
                 saddho mudū saṁvibhāgī vadaññū
                 etesu dhammesu ṭhito catūsu
                 dhamme ṭhito paralokaṁ na bhāyeti.
                       Chaṭṭhaṁ najīratisuttaṁ
     [209] Kiṁsu 1- jīrati kiṁ na jīrati kiṁsu uppathoti vuccati
           kiṁsu dhammānaṁ paripantho kiṁsu rattindivakkhayo
           kiṁ malaṁ brahmacariyassa kiṁ sinānamanodakaṁ
           kati lokasmi chiddāni yattha cittaṁ na tiṭṭhati
           bhagavantaṁ 2- puṭṭhumāgamma kathaṁ jānemu taṁ mayanti.
     [210] Rūpaṁ jīrati maccānaṁ nāmagottaṁ na jīrati
           ............... Rāgo uppathoti vuccati
           lobho dhammānaṁ paripantho vayo rattindivakkhayo
           itthī malaṁ brahmacariyassa etthāyaṁ sajjate pajā
           tapo ca brahmacariyañca taṁ sinānamanodakaṁ
           cha lokasmi chiddāni yattha cittaṁ 3- na tiṭṭhati
           ālasyañca pamādo ca anuṭṭhānamasaṁyamo
           niddā tandī ca te chidde sabbaso taṁ vivajjayeti.

  *  *  *  *  *  *
  Footnote:1 Po. Ma. Yu. kiṁ. 2 Po. Yu. bhavantaṁ. 3 Ma. vittaṁ.
-------------------------------------------------
[page 060]
                      Sattamaṁ issarasuttaṁ
     [211] Kiṁsu issariyaṁ loke kiṁsu bhaṇḍānamuttamaṁ
           kiṁsu satthamalaṁ 1- loke kiṁsu lokasmimabbudaṁ
           kiṁsu harantaṁ vārenti haranto 2- pana ko piyo
           kiṁsu punappunāyantaṁ abhinandanti paṇḍitāti.
     [212] Vaso 3- issariyaṁ loke itthī bhaṇḍānamuttamaṁ
           kodho satthamalaṁ loke corā lokasmimabbudā
           coraṁ harantaṁ vārenti haranto samaṇo piyo
           samaṇaṁ punappunāyantaṁ abhinandanti paṇḍitāti.
                       Aṭṭhamaṁ kāmasuttaṁ
     [213] < PTS. S I, 44 >Kimatthakāmo na dade kiṁ macco na pariccaje
           kiṁsu muñceyya kalyāṇiṁ pāpikañca na mocayeti.
     [214] Attānaṁ na dade poso attānaṁ na pariccaje
           vācaṁ muñceyya kalyāṇiṁ pāpikañca na mocayeti.
                      Navamaṁ pātheyyasuttaṁ
     [215] Kiṁsu bandhati pātheyyaṁ kiṁsu bhogānamāsayo
           kiṁsu naraṁ parikassati kiṁsu lokasmi dujjahaṁ
           kismiṁ baddhā puthū sattā pāsena sakuṇī yathāti.

  *  *  *  *  *  *
  Footnote:1 Sī. satthamalantipi satthāmalantipi pāṭho. 2 Sī. harentaṁ ... harento.
 3 Sī. vayo.
-------------------------------------------------
[page 061]
     [216] Saddhā bandhati pātheyyaṁ siri bhogānamāsayo
           icchā naraṁ parikassati icchā lokasmi dujjahā
           icchābaddhā puthū sattā pāsena sakuṇī yathāti.
                      Dasamaṁ pajjotasuttaṁ
     [217] Kiṁsu lokasmi pajjoto kiṁsu lokasmi jāgaro
           kiṁsu kamme sajīvānaṁ kiṁsu cassa iriyāpatho
           kiṁsu alasaṁ analasañca mātā puttaṁva posati
           kiṁsu bhūtā upajīvanti ye pāṇā paṭhaviṁ sitāti.
     [218] Paññā lokasmi pajjoto sati lokasmi jāgaro
           gāvo kamme sajīvānaṁ sītassa iriyāpatho
           vuṭṭhi alasaṁ analasañca 1- mātā puttaṁva posati
           vuṭṭhiṁ bhūtā upajīvanti ye pāṇā paṭhaviṁ sitāti.
                     Ekādasamaṁ araṇasuttaṁ
     [219] Kesūdha araṇā loke kesaṁ vusitaṁ na nassati
           kedha icchaṁ 2- parijānanti kesaṁ bhojisiyaṁ sadā
           kiṁsu mātā pitā bhātā vandanti naṁ patiṭṭhitaṁ
           kiṁsu idha jātihīnaṁ abhivādenti khattiyāti.
     [220] Samaṇīdha araṇā loke samaṇānaṁ vusitaṁ na nassati
           samaṇā icchaṁ parijānanti samaṇānaṁ bhojisiyaṁ sadā

  *  *  *  *  *  *
  Footnote:1 Sī. vittamālasyānālasyaṁ. 2 icchāti vā pāṭho.
-------------------------------------------------
[page 062]
           Samaṇaṁ mātā pitā bhātā vandanti naṁ patiṭṭhitaṁ
           samaṇīdha jātihīnaṁ abhivādenti khattiyāti.
                     Ghatvāvaggo aṭṭhamo.
                         Tassuddānaṁ
           ghatvā rathañca vittañca vuṭṭhi bhītā najīrati
           issaraṁ kāmapātheyyaṁ pajjoto araṇena cāti.
                     Devatāsaṁyuttaṁ samattaṁ.
                        ---------
-------------------------------------------------
[page 063]
                       Devaputtasaṁyuttaṁ
                        paṭhamo vaggo
                         ------
                     paṭhamaṁ paṭhamakassapasuttaṁ
      [221] < PTS. S I, 46 >Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho kassapo devaputto
 abhikkantāya rattiyā abhikkantavaṇṇo kevalakappaṁ jetavanaṁ
 obhāsetvā yena bhagavā tenupasaṅkami upasaṅkamitvā bhagavantaṁ
 abhivādetvā ekamantaṁ aṭṭhāsi. Ekamantaṁ ṭhito kho kassapo
 devaputto bhagavantaṁ etadavoca bhikkhuṁ bhagavā pakāsesi no ca
 bhikkhuno anusāsanti 1-. Tena hi kassapa taññevettha paṭibhātūti.
     [222] Subhāsitassa sikkhetha samaṇupāsanassa ca
           ekāsanassa ca raho cittavūpasamassa cāti
 idamavoca kassapo devaputto samanuñño satthā ahosi. Atha
 kho kassapo devaputto samanuñño me satthāti bhagavantaṁ
 abhivādetvā padakkhiṇaṁ katvā tatthevantaradhāyīti.
                     Dutiyaṁ dutiyakassapasuttaṁ
      [223] Sāvatthiyaṁ ārāme ... Ekamantaṁ ṭhito kho kassapo
 devaputto bhagavato santike imaṁ gāthaṁ abhāsi

  *  *  *  *  *  *
  Footnote:1 Sī. anusāsanintipi anusāsinintipi pāṭho.
-------------------------------------------------
[page 064]
                 Bhikkhu siyā jhāyi vimuttacitto
                 ākaṅkhe ve 1- hadayassānupattiṁ
                 lokassa ñatvā udayabyañca
                 sucetaso anissito 2- tadānisaṁ soti.
                       Tatiyaṁ māghasuttaṁ
     [224] < PTS. S I, 47 >Sāvatthiyaṁ ārāme ... Atha kho māgho devaputto
 abhikkantāya rattiyā abhikkantavaṇṇo kevalakappaṁ jetavanaṁ obhāsetvā
 yena bhagavā tenupasaṅkami upasaṅkamitvā bhagavantaṁ abhivādetvā
 ekamantaṁ aṭṭhāsi.
     [225] Ekamantaṁ ṭhito kho māgho devaputto bhagavantaṁ
 gāthāya ajjhabhāsi
           kiṁsu ghatvā sukhaṁ seti kiṁsu ghatvā na socati
           kissassa ekadhammassa vadhaṁ rocesi gotamāti.
     [226] Kodhaṁ ghatvā sukhaṁ seti kodhaṁ ghatvā na socati
           kodhassa visamūlassa madhuraggassa vatrabhū
           vadhaṁ ariyā pasaṁsanti tañhi ghatvā na socatīti.
                      Catutthaṁ māgadhasuttaṁ
     [227] Ekamantaṁ ṭhito kho māgadho 3- devaputto bhagavantaṁ gāthāya
 ajjhabhāsi

  *  *  *  *  *  *
  Footnote:1 Sī. Yu. ca. Ma. ce. 2 Sī. Yu. asito. 3 Sī. māgho.
-------------------------------------------------
[page 065]
           Kati lokasmi pajjotā yehi loko pakāsati
           bhagavantaṁ puṭṭhumāgamma kathaṁ jānemu taṁ mayanti.
     [228] Cattāro loke pajjotā pañcamettha na vijjati
           divā tapati ādicco rattimābhāti candimā
           atha aggi divārattiṁ tattha tattha pakāsati
           sambuddho tapataṁ seṭṭho esā ābhā anuttarāti.
                      Pañcamaṁ dāmalisuttaṁ
     [229] Sāvatthiyaṁ ārāme ... Atha kho dāmali 1- devaputto
 abhikkantāya rattiyā abhikkantavaṇṇo kevalakappaṁ jetavanaṁ obhāsetvā
 yena bhagavā tenupasaṅkami upasaṅkamitvā bhagavantaṁ abhivādetvā
 ekamantaṁ aṭṭhāsi.
   [230] Ekamantaṁ ṭhito kho dāmali devaputto bhagavato santike
 imaṁ gāthaṁ abhāsi
           karaṇīyametaṁ 2- brāhmaṇena padhānamakilāsunā
           kāmānaṁ vippahānena na tenāsiṁsate bhavanti.
     [231] Natthi kiccaṁ brāhmaṇassa 3- [dāmalīti bhagavā] katakicco hi 4-
   brāhmaṇo
                 yāva na gādhaṁ labhati < PTS. S I, 48 >nadīsu
                 āyūhati sabbagattebhi jantu
                 gādhañca laddhāna thale ṭhito so

  *  *  *  *  *  *
  Footnote:1 Sī. dāmalo. 2 Yu. karaṇiyamettha. 3 Sī. brāhmaṇassa natthi kiccassātipi
 pāṭho. 4 Ma. ti.
-------------------------------------------------
[page 066]
                 Nāyūhati pāragato hi hoti 1-
                 esūpamā dāmali brāhmaṇassa
                 khīṇāsavassa nipakassa jhāyino
                 pappuyya jātimaraṇassa antaṁ
                 nāyūhati pāragato hi hotīti.
                       Chaṭṭhaṁ kāmadasuttaṁ
     [232] Ekamantaṁ ṭhito kho kāmado devaputto bhagavantaṁ
 etadavoca dukkaraṁ bhagavā sudukkaraṁ bhagavāti.
       Dukkaraṁ vāpi karonti [kāmadāti bhagavā] sekkhasīlasamāhitā 2- ṭhitattā
           anagāriyupetassa tuṭṭhi hoti sukhāvahāti.
     [233] Dullabhā bhagavā yadidaṁ tuṭṭhīti.
           Dullabhaṁ vāpi labhanti [kāmadāti bhagavā] cittavūpasame ratā
           yesaṁ divā ca ratto ca bhāvanāya rato manoti.
     [234] Dussamādahaṁ bhagavā yadidaṁ cittanti.
       Dussamādahaṁ vāpi samādahanti [kāmadāti bhagavā] indriyūpasame ratā
           te chetvā maccuno jālaṁ ariyā gacchanti kāmadāti.
     [235] Duggamo bhagavā visamo maggoti.
           Duggame visame vāpi ariyā gacchanti kāmada
           anariyā visame magge papatanti avaṁsirā
           ariyānaṁ samo maggo ariyā hi visame samāti.

  *  *  *  *  *  *
  Footnote:1 Ma. sova. Yu. soti. 2 Po. Ma. Yu. sekhāsīlasamāhitā.
-------------------------------------------------
[page 067]
                    Sattamaṁ pañcālacaṇḍasuttaṁ
     [236] Ekamantaṁ ṭhito kho pañcālacaṇḍo devaputto bhagavato
 santike imaṁ gāthaṁ abhāsi
           sambādhe vata okāsaṁ avindi bhūrimedhaso
           yo jhānamabuddhi buddho 1- paṭilīnanisabho munīti.
           [237] Sambādhepi ca tiṭṭhanti 2- [pañcālacaṇḍāti bhagavā]
                 dhammaṁ nibbānapattiyā
                 ye satiṁ paccalatthaṁsu
                 sammā te susamāhitāti.
                      Aṭṭhamaṁ tāyanasuttaṁ
     [238] < PTS. S I, 49 >Atha kho tāyano devaputto purāṇatitthakaro abhikkantāya
 rattiyā abhikkantavaṇṇo kevalakappaṁ jetavanaṁ obhāsetvā yena
 bhagavā tenupasaṅkami upasaṅkamitvā bhagavantaṁ abhivādetvā ekamantaṁ
 aṭṭhāsi.
     [239] Ekamantaṁ ṭhito kho tāyano devaputto bhagavato santike
 imā gāthāyo abhāsi
           chinda sotaṁ parakkamma kāme panūda brāhmaṇa
           nappahāya muni kāme nekattamupapajjati
           kayirā ce kayirāthenaṁ daḷhamenaṁ parakkame
           sithilo hi paribbājo bhiyyo ākirate rajaṁ

  *  *  *  *  *  *
  Footnote:1 Sī. jhānamabuddhābuddho. 2 Sī. Yu. vāpi vindanti.
-------------------------------------------------
[page 068]
           Akataṁ dukkaṭaṁ seyyo pacchā tappati dukkaṭaṁ
           katañca sukataṁ seyyo yaṁ katvā nānutappati
           kuso yathā duggahito hatthamevānukantati
           sāmaññaṁ dupparāmaṭṭhaṁ nirayāyūpakaḍḍhati
           yaṅkiñci sithilaṁ kammaṁ saṅkiliṭṭhañca yaṁ vataṁ
           saṅkassaraṁ brahmacariyaṁ na taṁ hoti mahapphalanti.
 Idamavoca tāyano devaputto idaṁ vatvā bhagavantaṁ abhivādetvā
 padakkhiṇaṁ katvā tatthevantaradhāyīti.
      [240] Atha kho bhagavā tassā rattiyā accayena bhikkhū āmantesi
 imaṁ bhikkhave rattiṁ tāyano nāma devaputto purāṇatitthakaro
 abhikkantāya rattiyā abhikkantavaṇṇo kevalakappaṁ jetavanaṁ obhāsetvā
 yenāhaṁ tenupasaṅkami upasaṅkamitvā maṁ abhivādetvā ekamantaṁ
 aṭṭhāsi ekamantaṁ ṭhito kho tāyano devaputto mama santike
 imā gāthāyo abhāsi
           chinda sotaṁ parakkamma kāme panūda brāhmaṇa
           nappahāya muni kāme nekattamupapajjati
           kayirā ce kayirāthenaṁ daḷhamenaṁ parakkame
           sithilo hi paribbājo bhiyyo ākirate rajaṁ
           akataṁ dukkaṭaṁ seyyo pacchā tappati dukkaṭaṁ
           katañca sukataṁ seyyo yaṁ katvā nānutappati
-------------------------------------------------
[page 069]
           Kuso yathā duggahito hatthamevānukantati
           sāmaññaṁ dupparāmaṭṭhaṁ nirayāyūpakaḍḍhati
           yaṅkiñci sithilaṁ kammaṁ saṅkiliṭṭhañca yaṁ vataṁ
           saṅkassaraṁ brahmacariyaṁ na taṁ hoti mahapphalanti.
 Idamavoca bhikkhave tāyano devaputto idaṁ vatvā maṁ abhivādetvā
 padakkhiṇaṁ katvā tatthevantaradhāyi uggaṇhātha bhikkhave tāyanagāthā
 pariyāpuṇātha bhikkhave tāyanagāthā dhāretha bhikkhave tāyanagāthā
 atthasañhitā bhikkhave tāyanagāthā ādibrahmacariyakāti.
                       Navamaṁ candimasuttaṁ
     [241] Sāvatthiyaṁ viharati ... Tena kho pana samayena candimā
 devaputto rāhunā asurindena gahito hoti. Atha kho candimā
 devaputto bhagavantaṁ anussaramāno tāyaṁ velāyaṁ imaṁ gāthaṁ abhāsi
           namo te buddhavīratthu vippamuttosi sabbadhi
           sambādhapaṭipannosmi tassa me saraṇaṁ bhavāti.
     [242] Atha kho bhagavā candimaṁ devaputtaṁ ārabbha rāhuṁ asurindaṁ
 gāthāya ajjhabhāsi
           tathāgataṁ arahantaṁ candimā saraṇaṁ gato
           rāhu candaṁ pamuñcassu buddhā lokānukampakāti.
      [243] Atha kho rāhu asurindo candimaṁ devaputtaṁ muñcitvā
 taramānarūpo yena vepacitti asurindo tenupasaṅkami upasaṅkamitvā
-------------------------------------------------
[page 070]
 Saṁviggo lomahaṭṭhajāto ekamantaṁ aṭṭhāsi.
     [244] Ekamantaṁ ṭhitaṁ kho rāhuṁ asurindaṁ vepacitti asurindo
 gāthāya ajjhabhāsi
           kinnu santaramānova rāhu candaṁ pamuñcasi
           saṁviggarūpo āgamma kinnu bhītova tiṭṭhasīti.
     [245] Sattadhā me phale muddhā jīvanto na sukhaṁ labhe
           buddhagāthābhigītomhi 1- no ce muñceyya candimanti.
                       Dasamaṁ suriyasuttaṁ
     [246] < PTS. S I, 51 >Tena kho pana samayena suriyo devaputto rāhunā
 asurindena gahito hoti. Atha kho suriyo devaputto bhagavantaṁ
 anussaramāno tāyaṁ velāyaṁ imaṁ gāthaṁ abhāsi
           namo te buddhavīratthu vippamuttosi sabbadhi
           sambādhapaṭipannosmi tassa me saraṇaṁ bhavāti.
     [247] Atha kho bhagavā suriyaṁ devaputtaṁ ārabbha rāhuṁ asurindaṁ
 gāthāya ajjhabhāsi
           tathāgataṁ arahantaṁ suriyo saraṇaṁ gato
           rāhu suriyaṁ pamuñcassu buddhā lokānukampakā
                 yo andhakāre tamasī pabhaṅkaro
                 verocano maṇḍali uggatejo

  *  *  *  *  *  *
  Footnote:1 Yu. buddhagāthābhihītomhi.
-------------------------------------------------
[page 071]
                 Mā rāhu gilī caramantalikkhe
                 pajaṁ mama rāhu pamuñca suriyanti.
     [248] Atha kho rāhu asurindo suriyaṁ devaputtaṁ muñcitvā
 taramānarūpo yena vepacitti asurindo tenupasaṅkami upasaṅkamitvā
 saṁviggo lomahaṭṭhajāto ekamantaṁ aṭṭhāsi.
     [249] Ekamantaṁ ṭhitaṁ kho rāhuṁ asurindaṁ vepacitti asurindo
 gāthāya ajjhabhāsi
           kinnu santaramānova rāhu suriyaṁ pamuñcasi
           saṁviggarūpo āgamma kinnu bhītova tiṭṭhasīti.
     [250] Sattadhā me phale muddhā jīvanto na sukhaṁ labhe
           buddhagāthābhigītomhi no ce muñceyya suriyanti.
                       Paṭhamo vaggo.
                         Tassuddānaṁ
          dve kassapā ca māgho ca māgadho dāmali kāmado
          pañcālacaṇḍo ca tāyano candimasuriyena te dasāti.
                        ---------
-------------------------------------------------
[page 072]
                    Anāthapiṇḍikavaggo dutiyo
                          ----
                      paṭhamaṁ candimasasuttaṁ
     [251] Sāvatthiyaṁ ārāme ... Atha kho candimaso devaputto
 abhikkantāya rattiyā abhikkantavaṇṇo kevalakappaṁ jetavanaṁ
 obhāsetvā yena < PTS. S I, 52 >bhagavā tenupasaṅkami upasaṅkamitvā bhagavantaṁ
 abhivādetvā ekamantaṁ aṭṭhāsi.
     [252] Ekamantaṁ ṭhito kho candimaso devaputto bhagavato
 santike imaṁ gāthaṁ abhāsi
           te hi sotthiṁ gamissanti kacchevāmakase magā
           jhānāni upasampajja ekodinipakā satāti.
     [253] Te hi pāraṁ gamissanti chetvā jālañca 1- ambujo
           jhānāni upasampajja appamattā raṇañjahāti.
                       Dutiyaṁ veṇḍusuttaṁ
     [254] Ekamantaṁ ṭhito kho veṇḍu devaputto bhagavato santike
 imaṁ gāthaṁ abhāsi
           sukhitā vata te manujā sugataṁ payirupāsiya
           yuñja 2- gotamasāsane appamattānusikkhareti.

  *  *  *  *  *  *
  Footnote:1 Po. Ma. Yu. jālaṁva. 2 Sī. yajja. Ma. yuñjaṁ.
-------------------------------------------------
[page 073]
     [255] Ye me vutte satthipade [veṇḍūti bhagavā] anusikkhanti jhāyino
           kāle te appamajjantā na maccuvasagā 1- siyunti.
                      Tatiyaṁ dīghalaṭṭhisuttaṁ
     [256] Evamme sutaṁ ekaṁ samayaṁ bhagavā rājagahe viharati
 veḷuvane kalandakanivāpe. Atha kho dīghalaṭṭhi devaputto abhikkantāya
 rattiyā abhikkantavaṇṇo kevalakappaṁ veḷuvanaṁ obhāsetvā yena
 bhagavā tenupasaṅkami upasaṅkamitvā bhagavantaṁ abhivādetvā
 ekamantaṁ aṭṭhāsi.
     [257] Ekamantaṁ ṭhito kho dīghalaṭṭhi devaputto bhagavato
 santike imaṁ gāthaṁ abhāsi 2-
                 bhikkhu siyā jhāyi vimuttacitto
                 ākaṅkhe ve 3- hadayassānupattiṁ
                 lokassa ñatvā udayabbayañca
                 sucetaso anissito tadānisaṁsoti.
                      Catutthaṁ nandanasuttaṁ
      [258] Ekamantaṁ ṭhito kho nandano devaputto bhagavantaṁ gāthāya
 ajjhabhāsi
                 pucchāmi taṁ gotama bhūripañña
                 anāvaṭaṁ bhagavato ñāṇadassanaṁ

  *  *  *  *  *  *
  Footnote:1 Po. Yu. maccuvasaṅgā. 2 Sī. bhagavantaṁ gāthāya ajjhabhāsi. 3 Ma. ce.. Yu. ca..
-------------------------------------------------
[page 074]
                 Kathaṁvidhaṁ sīlavantaṁ vadanti
                 kathaṁvidhaṁ paññavantaṁ vadanti
                 kathaṁvidho 1- dukkhamaticca iriyati
                 kathaṁvidhaṁ devatā pūjayantīti.
           [259] Yo sīlavā paññavā bhāvitatto
                 samāhito jhānarato 2- satīmā
                 sabbassa sokā vigatā pahīnā
                 khīṇāsavo antimadehadhārī
                 tathāvidhaṁ sīlavantaṁ vadanti
                 tathāvidhaṁ paññavantaṁ vadanti
                 tathāvidho dukkhamaticca iriyati
                 tathāvidhaṁ devatā pūjayantīti.
                      Pañcamaṁ candanasuttaṁ
      [260] Ekamantaṁ ṭhito kho candano devaputto bhagavantaṁ gāthāya
 ajjhabhāsi
           kathaṁsu 3- tarati oghaṁ rattindivamatandito
           appatiṭṭhe anālambe ko gambhīre na sīdatīti.
     [261] Sabbadā sīlasampanno paññavā susamāhito
           āraddhaviriyo pahitatto oghaṁ tarati duttaraṁ

  *  *  *  *  *  *
  Footnote:1 Yu. kathaṁvidhaṁ. 2 Sī. jhānapati. 3 Sī. kosūdha.
-------------------------------------------------
[page 075]
           Virato kāmasaññāya rūpasaññojanātito 1-
           nandibhavaparikkhīṇo 2- so gambhīre na sīdatīti.
                      Chaṭṭhaṁ vāsudattasuttaṁ
     [262] Ekamantaṁ ṭhito kho vāsudatto devaputto bhagavato
 santike imaṁ gāthaṁ abhāsi
           sattiyā viya omaṭṭho ḍayhamāneva 3- matthake
           kāmarāgappahānāya sato bhikkhu paribbajeti.
     [263] Sattiyā viya omaṭṭho ḍayhamāneva matthake
           sakkāyadiṭṭhippahānāya sato bhikkhu paribbajeti.
                      Sattamaṁ subrahmasuttaṁ
     [264] Ekamantaṁ ṭhito kho subrahmā devaputto bhagavantaṁ
 gāthāya ajjhabhāsi
           niccamutrastamidaṁ cittaṁ niccamubbiggamidaṁ mano
           anuppannesu kiccesu atho uppattitesu ca
           sace atthi anutrastaṁ taṁ me akkhāhi pucchitoti.
     [265] Nāññatra bojjhaṅga tapasā 4- nāññatra indriyasaṁvarā
           nāññatra sabbanissaggā sotthiṁ passāmi pāṇinanti.
 Idamavoca .pe. Tatthevantaradhāyīti.

  *  *  *  *  *  *
  Footnote:1 rūpasaññojanātigoti vā pāṭho. 2 Po. Ma. nandirāgaparikkhīṇo.
 3 Ma. ḍayhamānova. 4 Ma. bojjhātapasā.
-------------------------------------------------
[page 076]
                       Aṭṭhamaṁ kakudhasuttaṁ
     [266] Evamme sutaṁ ekaṁ samayaṁ bhagavā sākete viharati
 añjanavane migadāye. Atha kho kakudho devaputto abhikkantāya
 rattiyā abhikkantavaṇṇo kevalakappaṁ añjanavanaṁ obhāsetvā yena
 bhagavā tenupasaṅkami upasaṅkamitvā bhagavantaṁ abhivādetvā
 ekamantaṁ aṭṭhāsi.
     [267] Ekamantaṁ ṭhito kho kakudho devaputto bhagavantaṁ etadavoca
 nandasi samaṇāti. Kiṁ laddhā āvusoti. Tena hi samaṇa socasīti.
 Kiṁ jīyittha āvusoti. Tena hi samaṇa neva nandasi neva socasīti.
 Evamāvusoti.
     [268] Kacci tvaṁ anigho 1- bhikkhu kacci nandi na vijjati
           kacci tamekamāsīnaṁ aratī 2- nābhikīratīti.
     [269] Anigho ve ahaṁ yakkha atho nandi 3- na vijjati
           atho mamekamāsīnaṁ aratī nābhikīratīti.
     [270] Kathaṁ tvaṁ anigho bhikkhu kathaṁ nandi na vijjati
           kathaṁ tamekamāsīnaṁ aratī nābhikīratīti.
     [271] Aghajātassa ve nandi nandijātassa ve aghaṁ
           anandi anigho bhikkhu evaṁ jānāhi āvusoti.
     [272] Cirassaṁ vata passāmi brāhmaṇaṁ parinibbutaṁ
           anandiṁ anighaṁ bhikkhuṁ tiṇṇaṁ loke visattikanti.

  *  *  *  *  *  *
  Footnote:1 Ma. anagho. 2 Po. Ma. Yu. arati. 3 Ma. Yu. nandī.
-------------------------------------------------
[page 077]
                       Navamaṁ uttarasuttaṁ
     [273] Rājagahanidānaṁ. Ekamantaṁ ṭhito kho uttaro devaputto
 bhagavato santike imaṁ gāthaṁ abhāsi
                 upanīyati jīvitamappamāyuṁ
                 jarūpanītassa na santi tāṇā
                 etaṁ bhayaṁ maraṇe pekkhamāno
                 puññāni kayirātha sukhāvahānīti.
           [274] Upanīyati jīvitamappamāyuṁ
                 jarūpanītassa na santi tāṇā
                 etaṁ bhayaṁ maraṇe pekkhamāno
                 lokāmisaṁ pajahe santipekkhoti.
                     Dasamaṁ anāthapiṇḍikasuttaṁ
     [275] Ekamantaṁ ṭhito kho anāthapiṇḍiko devaputto bhagavato
 santike imā gāthāyo abhāsi
           idaṁ hitaṁ jetavanaṁ isisaṅghanisevitaṁ
           āvutthaṁ dhammarājena pītisañjananaṁ mama
           kammaṁ vijjā ca dhammo ca sīlaṁ jīvitamuttamaṁ
           etena maccā sujjhanti na gottena dhanena vā
           tasmā hi paṇḍito poso sampassaṁ atthamattano 1-

  *  *  *  *  *  *
  Footnote:1 attamattanotipi pāṭho.
-------------------------------------------------
[page 078]
           Yoniso vicine dhammaṁ evaṁ tattha visujjhati
           sārīputtova paññāya sīlena upasamena ca
           yopi pāragato bhikkhu etāvaparamo siyāti.
 Idamavoca anāthapiṇḍiko devaputto idaṁ vatvā bhagavantaṁ
 abhivādetvā padakkhiṇaṁ katvā tatthevantaradhāyīti.
     [276] Atha kho bhagavā tassā rattiyā accayena bhikkhū āmantesi
 idaṁ 1- bhikkhave rattiṁ aññataro devaputto abhikkantāya rattiyā
 abhikkantavaṇṇo kevalakappaṁ jetavanaṁ obhāsetvā yenāhaṁ tenupasaṅkami
 upasaṅkamitvā maṁ abhivādetvā ekamantaṁ aṭṭhāsi ekamantaṁ ṭhito
 kho so devaputto mama santike imā gāthāyo abhāsi
           idaṁ hitaṁ jetavanaṁ isisaṅghanisevitaṁ
           āvutthaṁ dhammarājena pītisañjananaṁ mama
           kammaṁ vijjā ca dhammo ca sīlaṁ jīvitamuttamaṁ
           etena maccā sujjhanti na gottena dhanena vā
           tasmā hi paṇḍito poso sampassaṁ atthamattano
           yoniso vicine dhammaṁ evaṁ tattha visujjhati
           sārīputtova paññāya sīlena upasamena ca
           yopi pāragato bhikkhu etāvaparamo siyāti.
 Idamavoca bhikkhave so devaputto idaṁ vatvā maṁ abhivādetvā
 padakkhiṇaṁ katvā tatthevantaradhāyīti.

  *  *  *  *  *  *
  Footnote:1 Po. Ma. Yu. imaṁ.
-------------------------------------------------
[page 079]
      [277] Evaṁ vutte āyasmā ānando bhagavantaṁ etadavoca
 so hi nūna bhante anāthapiṇḍiko devaputto bhavissati anāthapiṇḍiko
 gahapati āyasmante sārīputte abhippasanno ahosīti.
 Sādhu sādhu ānanda yāvatakaṁ kho ānanda takkāya pattabbaṁ
 anuppattaṁ [1]- tayā anāthapiṇḍiko hi so ānanda devaputtoti.
                   Anāthapiṇḍikavaggo dutiyo.
                         Tassuddānaṁ
           candimaso ca veṇḍu ca dīghalaṭṭhi ca nandano
           candano vāsudatto ca subrahmā kakudhena ca
           uttaro navamo vutto dasamo anāthapiṇḍikoti.
                        ---------

  *  *  *  *  *  *
  Footnote:1 Ma. etthantare tanti atthi.
-------------------------------------------------
[page 080]
                    Nānātitthiyavaggo tatiyo
                         ------
                        paṭhamaṁ sivasuttaṁ
      [278] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho sivo devaputto
 abhikkantāya rattiyā abhikkantavaṇṇo kevalakappaṁ jetavanaṁ
 obhāsetvā yena bhagavā tenupasaṅkami upasaṅkamitvā bhagavantaṁ
 abhivādetvā ekamantaṁ aṭṭhāsi.
      [279] Ekamantaṁ ṭhito kho sivo devaputto bhagavato santike
 imā gāthāyo abhāsi
           sabbhireva samāsetha sabbhi kubbetha santhavaṁ
           sataṁ saddhammamaññāya seyyo hoti na pāpiyo
           sabbhireva samāsetha sabbhi kubbetha santhavaṁ
           sataṁ saddhammamaññāya paññaṁ labhati 1- nāññato
           sabbhireva samāsetha sabbhi kubbetha santhavaṁ
           sataṁ saddhammamaññāya sokamajjhe na socati
           sabbhireva samāsetha sabbhi kubbetha santhavaṁ
           sataṁ saddhammamaññāya ñātimajjhe virocati
           sabbhireva samāsetha sabbhi kubbetha santhavaṁ

  *  *  *  *  *  *
  Footnote:1 Ma. Yu. paññā labbhati.
-------------------------------------------------
[page 081]
           Sataṁ saddhammamaññāya sattā gacchanti sugatiṁ
           sabbhireva samāsetha sabbhi kubbetha santhavaṁ
           sataṁ saddhammamaññāya sattā tiṭṭhanti sātatanti.
     [280] Atha kho bhagavā sivaṁ devaputtaṁ gāthāya ajjhabhāsi
           sabbhireva samāsetha sabbhi kubbetha santhavaṁ
           sataṁ saddhammamaññāya sabbadukkhā pamuccatīti.
                     Dutiyaṁ khemasuttaṁ
      [281] Ekamantaṁ ṭhito kho khemo devaputto bhagavato santike
 imā gāthāyo abhāsi
           caranti bālā dummedhā amitteneva attanā
           karonti 1- pāpakaṁ kammaṁ yaṁ hoti kaṭukapphalaṁ
           na taṁ kammaṁ kataṁ sādhu yaṁ katvā anutappati
           yassa assumukho rodaṁ vipākaṁ paṭisevati
           tañca kammaṁ kataṁ sādhu yaṁ katvā nānutappati
           yassa patito 2- sumano vipākaṁ paṭisevati
           paṭikacceva 3- taṁ kayirā yaṁ jaññā hitamattano
           na sākaṭikacintāya mantādhīro parakkamo 4-
           yathā sākaṭiko pasatthaṁ 5- samaṁ hitvā mahāpathaṁ
           visamaṁ maggamāruyha akkhacchinnova jhāyati

  *  *  *  *  *  *
  Footnote:1 Ma. Yu. karontā. 2 Ma. Yu. pītito. 3 Sī. paṭigacceva. 4 Ma. Yu.
 parakkame. 5 Po. satthaṁ. Ma. maṭṭhaṁ. Yu. panthaṁ.
-------------------------------------------------
[page 082]
           Evaṁ dhammā apakkamma adhammamanuvattiya
           mando maccumukhaṁ patto akkhacchinnova jhāyatīti.
                       Tatiyaṁ serīsuttaṁ
     [282] Ekamantaṁ ṭhito kho serī devaputto bhagavantaṁ gāthāya
 ajjhabhāsi
           annamevābhinandanti ubhayo 1- devamānusā
           atha kho nāma so yakkho yaṁ annaṁ nābhinandatīti.
     [283] Ye naṁ dadanti saddhāya vippasannena cetasā
           tameva annaṁ bhajati asmiṁ loke paramhi ca
           tasmā vineyya maccheraṁ dajjā dānaṁ malābhibhū
           puññāni paralokasmiṁ patiṭṭhā honti pāṇinanti.
     [284] < PTS. S I, 58 >Acchariyaṁ bhante abbhūtaṁ bhante yāva subhāsitañcidaṁ 2-
 bhante bhagavatā
           ye naṁ dadanti saddhāya vippasannena cetasā
           tameva annaṁ bhajati asmiṁ loke paramhi ca
           tasmā vineyya maccheraṁ dajjā dānaṁ malābhibhū
           puññāni paralokasmiṁ patiṭṭhā honti pāṇinanti.
     [285] Bhūtapubbāhaṁ bhante serī nāma rājā ahosiṁ dāyako
 dānapati dānassa vaṇṇavādī. Tassa mayhaṁ bhante catūsu dvāresu
 dānaṁ dīyittha samaṇabrāhmaṇakapaṇaddhikavaṇibbakayācakānaṁ. Atha

  *  *  *  *  *  *
  Footnote:1 Po. Ma. ubhaye. 2 Ma. subhāsitamidaṁ. Yu. subhāsitaṁ idaṁ.
-------------------------------------------------
[page 083]
 Kho maṁ bhante itthāgāraṁ upasaṅkamitvā etadavoca devassa kho
 dānaṁ dīyati amhākaṁ dānaṁ na dīyati sādhu mayampi devaṁ nissāya
 dānāni dadeyyāma puññāni kareyyāmāti. Tassa mayhaṁ bhante
 etadahosi ahaṁ khosmi dāyako dānapati dānassa vaṇṇavādī
 dānaṁ dassāmāti vadante 1- kinti vadeyyanti. So khvāhaṁ bhante
 paṭhamadvāraṁ itthāgārassa adāsiṁ tattha itthāgārassa dānaṁ dīyittha
 mama dānaṁ paṭikkami. Atha kho maṁ bhante khattiyā anuyuttā 2-
 upasaṅkamitvā maṁ etadavocuṁ devassa kho dānaṁ dīyati itthāgārassa
 dānaṁ dīyati amhākaṁ dānaṁ na dīyati sādhu mayampi devaṁ
 nissāya dānāni dadeyyāma puññāni kareyyāmāti. Tassa mayhaṁ
 bhante etadahosi ahaṁ khosmi dāyako dānapati dānassa vaṇṇavādī
 dānaṁ dassāmāti vadante kinti vadeyyanti. So khvāhaṁ bhante
 dutiyadvāraṁ khattiyānaṁ anuyuttānaṁ 3- adāsiṁ tattha khattiyānaṁ anuyuttānaṁ
 dānaṁ dīyittha mama dānaṁ paṭikkami. Atha kho maṁ bhante
 balakāyo upasaṅkamitvā etadavoca devassa kho dānaṁ dīyati
 itthāgārassa dānaṁ dīyati khattiyānaṁ anuyuttānaṁ dānaṁ dīyati
 amhākaṁ dānaṁ na dīyati sādhu mayampi devaṁ nissāya dānāni
 dadeyyāma puññāni kareyyāmāti. < PTS. S I, 59 >Tassa mayhaṁ bhante etadahosi
 ahaṁ khosmi dāyako dānapati dānassa vaṇṇavādī dānaṁ dassāmāti

  *  *  *  *  *  *
  Footnote:1 Yu. vadantānaṁ. 2 Po. Ma. anuyantā. 3 Po. Ma. anuyantānaṁ.
-------------------------------------------------
[page 084]
 Vadante kinti vadeyyanti. So khvāhaṁ bhante tatiyadvāraṁ balakāyassa
 adāsiṁ tattha balakāyassa dānaṁ dīyittha mama dānaṁ paṭikkami.
 Atha kho maṁ bhante brāhmaṇagahapatikā upasaṅkamitvā etadavocuṁ
 devassa kho dānaṁ dīyati itthāgārassa dānaṁ dīyati khattiyānaṁ
 anuyuttānaṁ dānaṁ dīyati balakāyassa dānaṁ dīyati amhākaṁ dānaṁ
 na dīyati sādhu mayampi devaṁ nissāya dānāni dadeyyāma puññāni
 kareyyāmāti. Tassa mayhaṁ bhante etadahosi ahaṁ khosmi
 dāyako dānapati dānassa vaṇṇavādī dānaṁ dassāmāti vadante
 kinti vadeyyanti. So khvāhaṁ bhante catutthadvāraṁ brāhmaṇagahapatikānaṁ
 adāsiṁ tattha brāhmaṇagahapatikānaṁ dānaṁ dīyittha mama
 dānaṁ paṭikkami. Atha kho maṁ bhante purisā upasaṅkamitvā etadavocuṁ
 na khodāni devassa koci dānaṁ dīyatīti. Evaṁ vuttāhaṁ 1- bhante te
 purise etadavocaṁ tenahi bhaṇe yo bāhiresu janapadesu āyo
 sañjāyati tato upaḍḍhaṁ antepuraṁ pavesetha upaḍḍhaṁ tattheva dānaṁ
 detha samaṇabrāhmaṇakapaṇaddhikavaṇibbakayācakānanti. So khvāhaṁ
 bhante evaṁ dīgharattaṁ katānaṁ puññānaṁ evaṁ dīgharattaṁ katānaṁ kusalānaṁ 2-
 pariyantaṁ nādhigacchāmi ettakaṁ puññanti vā ettako puññavipākoti
 vā ettakaṁ samagge 3- ṭhātabbanti vāti.
      [286] Acchariyaṁ bhante abbhūtaṁ bhante yāva subhāsitañcidaṁ
 bhante bhagavatā

  *  *  *  *  *  *
  Footnote:1 Po. Yu. vuttohaṁ. 2 Po. Ma. etthantare dhammānanti atthi. 3 Po. magge
 Ma. Yu. sagge.
-------------------------------------------------
[page 085]
           Ye naṁ dadanti saddhāya vippasannena cetasā
           tameva annaṁ bhajati asmiṁ loke paramhi ca
           tasmā vineyya maccheraṁ dajjā dānaṁ malābhibhū
           puññāni paralokasmiṁ patiṭṭhā honti pāṇinanti.
                      Catutthaṁ ghaṭikārasuttaṁ
      [287] < PTS. S I, 60 >Ekamantaṁ ṭhito kho ghaṭikāro 1- devaputto bhagavato santike
 imaṁ gāthaṁ abhāsi
           avihaṁ upapannāse vimuttā satta bhikkhavo
           rāgadosaparikkhīṇā tiṇṇā loke visattikanti.
           Ye 2- ca te ataruṁ saṅgaṁ 3- maccudheyyaṁ suduttaraṁ
           te hitvā mānusaṁ dehaṁ dibbayogamupaccagunti.
           Upako phalagaṇḍo ca pukkusāti ca te tayo
           bhaddiyo khaṇḍadevo ca bāhuraggi ca siṅgiyo 4-
           te hitvā mānusaṁ dehaṁ dibbayogamupaccagunti.
     [288] Kusalī bhāsasī tesaṁ mārapāsappahāyinaṁ
           kassa te dhammamaññāya acchiduṁ bhavabandhananti.
     [289] Na aññatra bhagavatā nāññatra tava sāsanā
           yassa te dhammamaññāya acchiduṁ bhavabandhanaṁ
           yattha nāmañca rūpañca asesaṁ uparujjhati
           taṁ te dhammamidhaññāya acchiduṁ bhavabandhananti.

  *  *  *  *  *  *
  Footnote:1 Ma. Yu. ghaṭīkāro. 2 Ma. Yu. ke. 3 Ma. Yu. paṅkaṁ. 4 Ma. saṅgiyo.
-------------------------------------------------
[page 086]
     [290] Gambhīraṁ bhāsasī vācaṁ dubbijānaṁ sudubbudhaṁ
           kassa tvaṁ dhammamaññāya vācaṁ bhāsasi īdisanti.
     [291] Kumbhakāro pure āsiṁ vebhaḷiṅge 1- ghaṭīkaro
           mātāpettibharo āsiṁ kassapassa upāsako
           virato methunā dhammā brahmacārī nirāmiso
           ahuvā te sagāmeyyo ahuvā te pure sakhā
           sohamete pajānāmi vimutte satta bhikkhavo
           rāgadosaparikkhīṇe tiṇṇe loke visattikanti.
     [292] Evametaṁ tadā āsi yathā bhāsasi bhaggava
           kumbhakāro pure āsi vebhaḷiṅge ghaṭīkaro
           mātāpettibharo āsi kassapassa upāsako
           virato methunā dhammā brahmacārī nirāmiso
           ahuvā me sagāmeyyo ahuvā me pure sakhāti.
           Evametaṁ purāṇānaṁ sahāyānamahu saṅgamo
           ubhinnaṁ bhāvitattānaṁ sarīrantimadhārinanti.
                       Pañcamaṁ jantusuttaṁ
      [293] < PTS. S I, 61 >Evamme sutaṁ ekaṁ samayaṁ sambahulā bhikkhū kosalesu
 viharanti himavantapasse araññakuṭikāyaṁ uddhatā unnaḷā capalā
 mukharā vikiṇṇavācā muṭṭhassatino asampajānā asamāhitā vibbhantacittā 2-
 pākatindriyā.

  *  *  *  *  *  *
  Footnote:1 Po. Ma. vekaḷiṅge. Yu. vehaḷiṅge. 2 vibbhattacittātipi pāṭho.
-------------------------------------------------
[page 087]
      [294] Atha kho jantu devaputto tadahuposathe paṇṇarase 1- yena
 te bhikkhū tenupasaṅkami upasaṅkamitvā te bhikkhū gāthāhi ajjhabhāsi
           sukhajīvino pure āsuṁ bhikkhū gotamasāvakā
           anicchā piṇḍamesanā anicchā sayanāsanaṁ
           loke aniccataṁ ñatvā dukkhassantamakaṁsu te
           dupposaṁ katvā attānaṁ gāme gāmaṇikā viya
           bhutvā bhutvā nipajjanti parāgāresu mucchitā
           saṁghassa añjaliṁ katvā idhekacce vadāmahaṁ
           apaviṭṭhā 2- anāthā te yathā petā tatheva te 3-
           ye kho pamattā viharanti te me sandhāya bhāsitaṁ
           ye appamattā viharanti namo tesaṁ karomahanti.
                      Chaṭṭhaṁ rohitassasuttaṁ
      [295] Sāvatthiyaṁ viharati ... Ekamantaṁ ṭhito kho rohitasso
 devaputto bhagavantaṁ etadavoca yattha nu kho bhante na jāyati
 na jiyyati na miyyati na cavati na upapajjati sakkā nu kho so bhante
 gamanena lokassa anto ñātuṁ vā daṭṭhuṁ vā pāpuṇituṁ vāti.
      [296] Yattha kho āvuso na jāyati na jiyyati na miyyati na
 cavati na upapajjati nāhantaṁ gamanena lokassa antaṁ ñāteyyaṁ

  *  *  *  *  *  *
  Footnote:1 pannaraseti vā pāṭho. 2 Yu. apaviddhā. 3 Sī. ca.
-------------------------------------------------
[page 088]
 Daṭṭheyyaṁ patteyyanti vadāmīti. Acchariyaṁ bhante abbhūtaṁ bhante
 yāva subhāsitañcidaṁ bhante bhagavatā yattha kho āvuso na jāyati
 na jiyyati na miyyati na cavati na upapajjati nāhantaṁ gamanena
 lokassa antaṁ ñāteyyaṁ daṭṭheyyaṁ patteyyanti vadāmīti.
      [297] Bhūtapubbāhaṁ bhante rohitasso nāma isi ahosiṁ
 bhojaputto iddhimā vehāsaṅgamo. Tassa mayhaṁ bhante < PTS. S I, 62 >evarūpo
 javo ahosi seyyathāpi nāma daḷhadhammo dhanuggaho sikkhito
 katahattho katayoggo katupāsano lahukena asanena appakasireneva
 tiriyaṁ tālacchāyaṁ atipāteyya. Tassa mayhaṁ bhante evarūpo padavītihāro
 ahosi seyyathāpi 1- puratthimā samuddā pacchimo samuddo.
 Tassa mayhaṁ bhante evarūpaṁ icchāgataṁ uppajji ahaṁ gamanena
 lokassa antaṁ pāpuṇissāmīti. So khvāhaṁ bhante evarūpena
 javena samannāgato evarūpena ca padavītihārena aññatreva asitakhāyita 2-
 aññatra uccārapassāvakammā aññatra niddākilamathapaṭivinodanā
 vassasatāyuko vassasatajīvī vassasataṁ gantvā
 appatvāva 3- lokassa antaṁ antarāva kālakato. Acchariyaṁ bhante
 abbhūtaṁ bhante yāva subhāsitañcidaṁ bhante bhagavatā yattha kho āvuso
 na jāyati na jiyyati na miyyati na cavati na upapajjati nāhantaṁ
 gamanena lokassa antaṁ ñāteyyaṁ daṭṭheyyaṁ patteyyanti vadāmīti.

  *  *  *  *  *  *
  Footnote:1 Po. Ma. seyyathāpi nāma. 2 Po. Ma. Yu. asitapītakhāyitasāyitā. 3 Yu. ca.
-------------------------------------------------
[page 089]
      [298] Yattha 1- kho āvuso na jāyati na jiyyati na miyyati na
 cavati na upapajjati nāhantaṁ gamanena lokassa antaṁ ñāteyyaṁ
 daṭṭheyyaṁ patteyyanti vadāmi na ca panāhaṁ 2- āvuso appatvā
 lokassa antaṁ dukkhassa antakiriyaṁ vadāmi apicāhaṁ 3- āvuso
 imasmiṁyeva byāmamatte kaḷevare sasaññamhi samanake lokañca
 paññapemi 4- lokasamudayañca lokanirodhañca lokanirodhagāminiñca
 paṭipadanti.
           Gamanena na pattabbo lokassanto kudācanaṁ
           na ca appatvā lokantaṁ dukkhā atthi pamocanaṁ
                 tasmā have lokavidū sumedho
                 lokantagū vusitabrahmacariyo
                 lokassa antaṁ samitāvi ñatvā
                 nāsiṁsati lokamimaṁ parañcāti.
                       Sattamaṁ nandasuttaṁ
      [299] Ekamantaṁ ṭhito kho nando devaputto bhagavato santike
 imaṁ gāthaṁ abhāsi
                 accenti kālā tarayanti rattiyo
                 vayoguṇā anupubbaṁ jahanti

  *  *  *  *  *  *
  Footnote:1 Po. Ma. Yu. yattha kho ... patteyyanti vadāmīti na dissati. 2 Ma. Yu. na kho
 panāhaṁ. 3 Ma. Yu. api khvāhaṁ. 4 paññāpemīti vā pāṭho.
-------------------------------------------------
[page 090]
                 Etaṁ bhayaṁ maraṇe pekkhamāno
                 puññāni kayirātha sukhāvahānīti.
           [300] Accenti kālā tarayanti rattiyo
                 vayoguṇā anupubbaṁ jahanti
                 etaṁ bhayaṁ maraṇe pekkhamāno
                 lokāmisaṁ pajahe santipekkhoti.
                     Aṭṭhamaṁ nandivisālasuttaṁ
      [301] Ekamantaṁ ṭhito kho nandivisālo devaputto bhagavantaṁ
 gāthāya ajjhabhāsi
           catucakkaṁ navadvāraṁ puṇṇaṁ lobhena saṁyutaṁ
           paṅkajātaṁ mahāvīra kathaṁ yātrā bhavissatīti.
     [302] Chetvā naddhiṁ varattañca icchālobhañca pāpakaṁ
           samūlaṁ taṇhaṁ abbuyha evaṁ yātrā bhavissatīti.
                       Navamaṁ susimasuttaṁ
      [303] Sāvatthīnidānaṁ. Atha kho āyasmā ānando yena
 bhagavā tenupasaṅkami upasaṅkamitvā bhagavantaṁ abhivādetvā
 ekamantaṁ nisīdi. Ekamantaṁ nisinnaṁ kho āyasmantaṁ ānandaṁ bhagavā
 etadavoca tuyhaṁpi no ānanda sārīputto ruccatīti. Kassa hi
 nāma bhante abālassa aduṭṭhassa amūḷhassa avipallatthacittassa
 āyasmā sārīputto na rucceyya paṇḍito bhante āyasmā
-------------------------------------------------
[page 091]
 Sārīputto mahāpañño bhante āyasmā sārīputto puthupañño
 bhante āyasmā sārīputto hāsapañño bhante āyasmā sārīputto
 javanapañño bhante āyasmā sārīputto tikkhapañño bhante āyasmā
 sārīputto nibbedhikapañño bhante āyasmā sārīputto appiccho
 bhante āyasmā sārīputto santuṭṭho bhante āyasmā sārīputto
 pavivitto bhante āyasmā sārīputto asaṁsaṭṭho bhante āyasmā
 sārīputto āraddhaviriyo bhante āyasmā sārīputto vattā
 bhante āyasmā sārīputto vacanakkhamo bhante āyasmā sārīputto
 codako bhante āyasmā sārīputto pāpagarahī bhante āyasmā
 sārīputto kassa hi nāma bhante abālassa aduṭṭhassa amūḷhassa
 avipallatthacittassa āyasmā sārīputto na rucceyyāti.
      [304] < PTS. S I, 64 >Evametaṁ ānanda evametaṁ ānanda kassa hi nāma
 ānanda abālassa aduṭṭhassa amūḷhassa avipallatthacittassa
 sārīputto na rucceyya paṇḍito ānanda sārīputto mahāpañño
 ānanda sārīputto puthupañño ānanda sārīputto hāsapañño
 ānanda sārīputto javanapañño ānanda sārīputto tikkhapañño
 ānanda sārīputto nibbedhikapañño ānanda sārīputto appiccho
 ānanda sārīputto santuṭṭho ānanda sārīputto pavivitto ānanda
 sārīputto asaṁsaṭṭho ānanda sārīputto āraddhaviriyo ānanda
 sārīputto vattā ānanda sārīputto vacanakkhamo ānanda
-------------------------------------------------
[page 092]
 Sārīputto codako ānanda sārīputto pāpagarahī ānanda
 sārīputto kassa hi nāma ānanda abālassa aduṭṭhassa amūḷhassa
 avipallatthacittassa sārīputto na rucceyyāti.
      [305] Atha kho susimo devaputto āyasmato sārīputtassa
 vaṇṇe bhaññamāne mahatiyā devaputtaparisāya parivuto yena
 bhagavā tenupasaṅkami upasaṅkamitvā bhagavantaṁ abhivādetvā ekamantaṁ
 aṭṭhāsi. Ekamantaṁ ṭhito kho susimo devaputto bhagavantaṁ
 etadavoca evametaṁ bhagavā evametaṁ sugata kassa hi nāma
 bhante abālassa aduṭṭhassa amūḷhassa avipallatthacittassa āyasmā
 sārīputto na rucceyya paṇḍito bhante āyasmā sārīputto
 .pe. Pāpagarahī bhante āyasmā sārīputto kassa hi nāma
 bhante abālassa aduṭṭhassa amūḷhassa avipallatthacittassa āyasmā
 sārīputto na rucceyya ahampi hi bhante yañca 1- devaputtaparisaṁ
 upasaṅkamiṁ etadeva bahulaṁ saddaṁ suṇāmi paṇḍito āyasmā
 sārīputto mahāpañño āyasmā puthupañño āyasmā hāsapañño
 āyasmā javanapañño āyasmā tikkhapañño āyasmā nibbedhikapañño
 āyasmā appiccho āyasmā santuṭṭho āyasmā pavivitto
 āyasmā asaṁsaṭṭho āyasmā āraddhaviriyo āyasmā vattā
 āyasmā vacanakkhamo āyasmā codako āyasmā pāpagarahī āyasmā

  *  *  *  *  *  *
  Footnote:1 Sī. Ma. Yu. yaññadeva.
-------------------------------------------------
[page 093]
 Sārīputto 1- kassa hi nāma bhante abālassa aduṭṭhassa amūḷhassa
 avipallatthacittassa āyasmā sārīputto na rucceyyāti.
      [306] Atha kho susimassa devaputtassa devaputtaparisā āyasmato
 sārīputtassa vaṇṇe bhaññamāne attamanā pamuditā pītisomanassajātā
 uccāvacā vaṇṇanibhā upadaṁseti.
      [307] Seyyathāpi nāma maṇiveḷuriyo subho jotimā 2- aṭṭhaṁso
 suparikammakato paṇḍukambale nikkhitto bhāsate ca tapate ca virocati
 ca evamevaṁ susimassa devaputtassa devaputtaparisā < PTS. S I, 65 >āyasmato
 sārīputtassa vaṇṇe bhaññamāne attamanā pamuditā pītisomanassajātā
 uccāvacā vaṇṇanibhā upadaṁseti.
      [308] Seyyathāpi nāma nekkhaṁ 3- jambonadaṁ dakkhena kammāraputtaṁ
 ukkāmukhesu kusalaṁ sampahaṭṭhaṁ 4- paṇḍukambale nikkhittaṁ bhāsate ca
 tapate ca virocati ca evamevaṁ susimassa devaputtassa devaputtaparisā
 .pe. Upadaṁseti.
      [309] Seyyathāpi nāma saradasamaye viddhe vigatavalāhake deve 5-
 osadhitārakā bhāsate ca tapate ca virocati ca evamevaṁ susimassa

  *  *  *  *  *  *
  Footnote:1 Ma. Yu. itisaddo. dissati. 2 Po. Ma. Yu. jātimā. 3 Po. Ma. nikkhaṁ.
 4 Sī. Yu. dakkhakammāraputtena sukusalasampahaṭṭhaṁ. Ma. dakkhakammāraputtaukkāmukhesu
 kusalasampahaṭṭhaṁ. 5 Sī. seyyathāpi rattiyā paccūsasamayaṁ. Yu.
 seyyathāpi nāma rattiyā paccūsasamayaṁ.
-------------------------------------------------
[page 094]
 Devaputtassa devaputtaparisā āyasmato sārīputtassa vaṇṇe
 bhaññamāne attamanā pamuditā pītisomanassajātā uccāvacā
 vaṇṇanibhā upadaṁseti.
      [310] Seyyathāpi nāma saradasamaye viddhe vigatavalāhake deve
 ādicco nabhaṁ abbhussukkamāno 1- sabbaṁ ākāsagataṁ tamagataṁ 2- abhivihacca
 bhāsate ca tapate ca virocati ca evamevaṁ susimassa devaputtassa
 devaputtaparisā āyasmato sārīputtassa vaṇṇe bhaññamāne attamanā
 pamuditā pītisomanassajātā uccāvacā vaṇṇanibhā upadaṁseti.
      [311] Atha kho susimo devaputto āyasmantaṁ sārīputtaṁ ārabbha
 bhagavato santike imaṁ gāthaṁ abhāsi
          paṇḍitoti samaññāto sārīputto akodhano
          appiccho sorato danto satthuvaṇṇabhato isīti.
      [312] Atha kho bhagavā āyasmantaṁ sārīputtaṁ ārabbha susimaṁ
 devaputtaṁ gāthāya ajjhabhāsi 3-
          paṇḍitoti samaññāto sārīputto akodhano
          appiccho sorato danto kālaṁ kaṅkhati bhāvito 4- sudantoti.
                     Dasamaṁ nānātitthiyasuttaṁ
      [313] Evamme sutaṁ ekaṁ samayaṁ bhagavā rājagahe viharati
 veḷuvane kalandakanivāpe. Atha kho sambahulā nānātitthiyasāvakā

  *  *  *  *  *  *
  Footnote:1 Ma. abbhussakkamāno. 2 Sī. Yu. tamaṁ. 3 Po. abhāsi. Ma. Yu. paccabhāsi.
 4 Ma. bhāvitoti na dissati. Yu. bhatiko. A. bhattiko.
-------------------------------------------------
[page 095]
 Devaputtā asamo ca sahalī ca niko 1- ca ākoṭako ca veṭambarī 2- ca
 māṇavagāmiyo ca abhikkantāya rattiyā abhikkantavaṇṇā < PTS. S I, 66 >kevalakappaṁ
 veḷuvanaṁ obhāsetvā yena bhagavā tenupasaṅkamiṁsu upasaṅkamitvā
 bhagavantaṁ abhivādetvā ekamantaṁ aṭṭhaṁsu.
      [314] Ekamantaṁ ṭhito kho asamo devaputto pūraṇaṁ kassapaṁ
 ārabbha bhagavato santike imaṁ gāthaṁ abhāsi
          idha chinditamārite hatajānīsu kassapo
          na pāpaṁ samanupassati puññaṁ vā pana attano
          sa ve 3- vissāsamācikkhi satthā arahati mānananti 4-.
      [315] Atha kho sahalī devaputto makkhaliṁ gosālaṁ ārabbha
 bhagavato santike imaṁ gāthaṁ abhāsi
                 tapojigucchāya susaṁvutatto
                 vācaṁ pahāya kalahaṁ janena
                 samo savajjā virato saccavādī
                 nahi nūna tādī pakaroti 5- pāpanti.
      [316] Atha kho niko devaputto niganthaṁ nāṭaputtaṁ ārabbha
 bhagavato santike imaṁ gāthaṁ abhāsi

  *  *  *  *  *  *
  Footnote:1 Sī. Yu. niṁko. 2 Ma. vetabbhari. 3 Ma. sacetipi pāṭho. 4 Sī. arajāti
 māninanti. 5 Ma. Yu. nahi nuna tādisaṁ karoti.
-------------------------------------------------
[page 096]
          Jegucchi nipako bhikkhu cātuyāmasusaṁvuto
          diṭṭhaṁ sutañca ācikkhaṁ nahi nūna kibbisī siyāti.
      [317] Atha kho ākoṭako devaputto nānātitthiye ārabbha
 bhagavato santike imaṁ gāthaṁ abhāsi
                 pakudhako kātiyāno nigantho
                 ye cāpime makkhalipūraṇāse
                 gaṇassa satthāro samaññapattā
                 nahi nūna te sappurisehi dūreti.
      [318] Atha kho veṭambarī devaputto ākoṭakaṁ devaputtaṁ
 gāthāya ajjhabhāsi
                 saha racitena 1- chavo 2- sigālo
                 na koṭṭhuko 3- sīhasamo kadāci
                 naggo musāvādi gaṇassa satthā
                 saṅkassarācāro na sataṁ sarikkhoti.
      [319] < PTS. S I, 67 >Atha kho māro pāpimā veṭambariṁ devaputtaṁ anvāvisitvā
 bhagavato santike imaṁ gāthaṁ abhāsi
          tapojigucchāya āyuttā pālayaṁ pavivekiyaṁ
          rūpe ca ye niviṭṭhāse devalokābhinandino
          te ce 4- sammānusāsanti paralokāya mātiyāti.

  *  *  *  *  *  *
  Footnote:1 Sī. Yu. sagāravenāpi. Ma. sahācaritena. 2 Sī. javo. 3 Sī. kotthuko.
 Yu. kutthako. A. kuṭṭhako. 4 Ma. Yu. ve..
-------------------------------------------------
[page 097]
      [320] Atha kho bhagavā māro ayaṁ pāpimā iti viditvā
 māraṁ pāpimantaṁ gāthāya paccabhāsi
                 yekeci rūpā idha vā huraṁ vā
                 ye cantalikkhasmi pabhāsavaṇṇā
                 sabbeva te te namucippasatthā
                 āmisaṁva macchānaṁ vadhāya khittāti.
      [321] Atha kho māṇavagāmiyo devaputto bhagavantaṁ ārabbha
 bhagavato santike imā gāthāyo abhāsi
          vipulo rājagahiyānaṁ giri seṭṭho pavuccati
          seto himavataṁ seṭṭho ādicco aghagāminaṁ
          samuddodadhinaṁ seṭṭho nakkhattānañca 1- candimā
          sadevakassa lokassa buddho aggo pavuccatīti.
                   Nānātitthiyavaggo tatiyo.
                         Tassuddānaṁ
          sivo khemo ca serī ca ghaṭi jantu ca rohito
          nando nandivisālo ca susimo nānātitthiyena te dasāti.
                    Devaputtasaṁyuttaṁ niṭṭhitaṁ.
                        ---------

  *  *  *  *  *  *
  Footnote:1 Ma. Yu. ... va.
-------------------------------------------------
[page 098]
                        Kosalasaṁyuttaṁ
                      paṭhamavaggo paṭhamo
                         ------
                       paṭhamaṁ daharasuttaṁ
      [322] < PTS. S I, 68 >Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho rājā pasenadikosalo
 yena bhagavā tenupasaṅkami upasaṅkamitvā bhagavatā saddhiṁ sammodi
 sammodanīyaṁ kathaṁ sārāṇīyaṁ vītisāretvā ekamantaṁ nisīdi.
      [323] Ekamantaṁ nisinno kho rājā pasenadikosalo bhagavantaṁ
 etadavoca bhavaṁpi no gotamo anuttaraṁ sammāsambodhiṁ abhisambuddhoti
 paṭijānātīti 1-. Yaṁ hi taṁ mahārāja sammā vadamāno vadeyya
 anuttaraṁ sammāsambodhiṁ abhisambuddhoti mamantaṁ 2- sammā vadamāno
 vadeyya ahaṁ hi mahārāja anuttaraṁ sammāsambodhiṁ abhisambuddhoti.
      [324] Yepi te bho gotama samaṇabrāhmaṇā saṅghino gaṇino
 gaṇācariyā ñātā yasassino titthakarā sādhusammatā bahujanassa
 seyyathīdaṁ pūraṇo kassapo makkhali gosālo nigantho nāṭaputto
 sañjayo velaṭṭhaputto pakudho 3- kaccāyano ajito kesakambalo 4- tepi

  *  *  *  *  *  *
  Footnote:1 Sī. iti paṭijānātīti pāṭhadvayaṁ na paññāyati. 2 Ma. mameva taṁ.
 3 Sī. Yu. kakudho. 4 Sī. kesakambalī.
-------------------------------------------------
[page 099]
 Mayā anuttaraṁ sammāsambodhiṁ abhisambuddhoti paṭijānāthāti puṭṭhā
 samānā na anuttaraṁ sammāsambodhiṁ abhisambuddhoti paṭijānanti
 kiṁ pana bhavaṁ gotamo daharo ceva jātiyā navo ca pabbajjāyāti.
      [325] < PTS. S I, 69 >Cattāro khome mahārāja daharāti na uññātabbā
 daharāti na paribhotabbā katame cattāro khattiyo kho mahārāja
 daharoti na uññātabbo daharoti na paribhotabbo urago kho
 mahārāja daharoti na uññātabbo daharoti na paribhotabbo aggi
 kho mahārāja daharoti na uññātabbo daharoti na paribhotabbo
 bhikkhu kho mahārāja daharoti na uññātabbo daharoti na
 paribhotabbo ime kho mahārāja cattāro daharāti na uññātabbā
 daharāti na paribhotabbāti.
      [326] Idamavoca bhagavā idaṁ vatvāna sugato athāparaṁ
 etadavoca satthā
          khattiyaṁ jātisampannaṁ abhijātaṁ yasassinaṁ
          daharoti nāvajāneyya na naṁ paribhave naro
          ṭhānamhi so manussindo rajjaṁ laddhāna khattiyo
          so kuddho rājadaṇḍena tasmiṁ pakkamate bhusaṁ
          tasmā taṁ parivajjeyya rakkhaṁ jīvitamattano
          gāme vā yadi vāraññe yattha passe bhujaṅgamaṁ
          daharoti nāvajāneyya na naṁ paribhave naro
-------------------------------------------------
[page 100]
          Uccāvacehi vaṇṇehi urago carati tejasī
          so āsajja ḍaṁse bālaṁ naraṁ nāriñca ekadā
          tasmā taṁ parivajjeyya rakkhaṁ jīvitamattano
          pahūtabhakkhaṁ jālinaṁ pāvakaṁ kaṇhavattaniṁ
          daharoti nāvajāneyya na naṁ paribhave naro
          laddhā hi so upādānaṁ mahā hutvāna pāvako
          so āsajja ḍahe bālaṁ naraṁ nāriñca ekadā
          tasmā taṁ parivajjeyya rakkhaṁ jīvitamattano
          vanaṁ yadaggi ḍahati pāvako kaṇhavattanī
          jāyanti tattha pārohā ahorattānamaccaye
          yañca kho sīlasampanno bhikkhu ḍahati tejasā
          na tassa puttā pasavo dāyādā vindare dhanaṁ
          anapaccā adāyādā tālavatthu bhavanti te
          tasmā hi paṇḍito poso sampassaṁ bhayamattano 1-
          bhujaṅgamaṁ pāvakañca khattiyañca yasassinaṁ
          bhikkhuñca sīlasampannaṁ sammadeva samācareti.
      [327] Evaṁ vutte rājā pasenadikosalo bhagavantaṁ etadavoca
 abhikkantaṁ bhante abhikkantaṁ bhante seyyathāpi bhante nikkujjitaṁ
 vā ukkujjeyya paṭicchannaṁ vā vivareyya mūḷhassa vā maggaṁ

  *  *  *  *  *  *
  Footnote:1 atthamattanotipi pāṭhena bhavitabbaṁ.
-------------------------------------------------
[page 101]
 Ācikkheyya andhakāre vā telapajjotaṁ dhāreyya cakkhumanto rūpāni
 dakkhantīti evameva bhagavatā anekapariyāyena dhammo pakāsito
 esāhaṁ bhante bhagavantaṁ saraṇaṁ gacchāmi dhammañca bhikkhusaṅghañca
 upāsakaṁ maṁ [1]- bhagavā dhāretu ajjatagge pāṇupetaṁ saraṇaṅgatanti.
                       Dutiyaṁ purisasuttaṁ
      [328] Sāvatthiyaṁ ārāme ... Atha kho rājā pasenadikosalo
 yena bhagavā tenupasaṅkami upasaṅkamitvā bhagavantaṁ abhivādetvā
 ekamantaṁ nisīdi. Ekamantaṁ nisinno kho rājā pasenadikosalo
 bhagavantaṁ etadavoca kati nu kho bhante purisassa dhammā ajjhattaṁ
 uppajjamānā uppajjanti ahitāya dukkhāya aphāsuvihārāyāti.
      [329] Tayo kho mahārāja purisassa dhammā ajjhattaṁ uppajjamānā
 uppajjanti ahitāya dukkhāya aphāsuvihārāya katame tayo
 lobho kho mahārāja purisassa dhammo ajjhattaṁ uppajjamāno
 uppajjati ahitāya dukkhāya aphāsuvihārāya doso kho mahārāja
 purisassa dhammo ajjhattaṁ uppajjamāno uppajjati ahitāya dukkhāya
 aphāsuvihārāya moho kho mahārāja purisassa dhammo ajjhattaṁ
 uppajjamāno uppajjati ahitāya dukkhāya aphāsuvihārāya ime kho
 mahārāja tayo purisassa dhammā ajjhattaṁ uppajjamānā uppajjanti
 ahitāya dukkhāya aphāsuvihārāyāti.
      [330] Idamavoca .pe.

  *  *  *  *  *  *
  Footnote:1 Ma. Yu. etthantare bhanteti atthi.
-------------------------------------------------
[page 102]
          Lobho doso ca moho ca purisaṁ pāpacetasaṁ
          hiṁsanti attasambhūtā tacasāraṁva sapphalanti 1-.
                       Tatiyaṁ rājasuttaṁ
      [331] < PTS. S I, 71 >Sāvatthiyaṁ ... Ekamantaṁ nisinno kho rājā pasenadikosalo
 bhagavantaṁ etadavoca atthi nu kho bhante jātassa aññatra
 jarāmaraṇāti.
      [332] Natthi kho mahārāja jātassa aññatra jarāmaraṇā yepi
 te mahārāja khattiyamahāsālā aḍḍhā mahaddhanā mahābhogā
 pahūtajātarūparajatā pahūtavittūpakaraṇā pahūtadhanadhaññā tesampi jātānaṁ
 natthi aññatra jarāmaraṇā yepi te mahārāja brāhmaṇamahāsālā
 .pe. Gahapatimahāsālā aḍḍhā mahaddhanā mahābhogā pahūtajātarūparajatā
 pahūtavittūpakaraṇā pahūtadhanadhaññā tesampi jātānaṁ natthi aññatra
 jarāmaraṇā yepi te mahārāja bhikkhū arahanto khīṇāsavā vusitavanto
 katakaraṇīyā ohitabhārā anuppattasadatthā parikkhīṇabhavasaññojanā
 sammadaññā vimuttā tesampāyaṁ kāyo bhedanadhammo nikkhepanadhammoti.
      [333] Idamavoca .pe.
                 Jīranti ve rājarathā sucittā
                 atho sarīrampi jaraṁ upeti
                 satañca dhammo na jaraṁ upeti
                 santo have sabbhi pavedayantīti.

  *  *  *  *  *  *
  Footnote:1 Ma. Yu. samphalanti.
-------------------------------------------------
[page 103]
                       Catutthaṁ piyasuttaṁ
      [334] Sāvatthiyaṁ ... Ekamantaṁ nisinno kho rājā pasenadikosalo
 bhagavantaṁ etadavoca idha mayhaṁ bhante rahogatassa paṭisallīnassa
 evaṁ cetaso parivitakko udapādi kesaṁ nu kho piyo attā
 kesaṁ appiyo attāti tassa mayhaṁ bhante etadahosi ye ca
 kho keci kāyena duccaritaṁ caranti vācāya duccaritaṁ caranti manasā
 duccaritaṁ caranti tesaṁ appiyo attā kiñcāpi te evaṁ vadeyyuṁ
 piyo no attāti atha kho tesaṁ appiyo attā taṁ kissa hetu
 yaṁ hi appiyo < PTS. S I, 72 >appiyassa kareyya taṁ te attanāva attano karonti
 tasmā tesaṁ appiyo attā ye ca kho keci kāyena sucaritaṁ
 caranti vācāya sucaritaṁ caranti manasā sucaritaṁ caranti tesaṁ piyo
 attā kiñcāpi te evaṁ vadeyyuṁ appiyo no attāti atha
 kho tesaṁ piyo attā taṁ kissa hetu yaṁ hi piyo piyassa kareyya
 taṁ te attanāva attano karonti tasmā tesaṁ piyo attāti.
      [335] Evametaṁ mahārāja evametaṁ mahārāja ye hi keci
 mahārāja kāyena duccaritaṁ caranti vācāya duccaritaṁ caranti manasā
 duccaritaṁ caranti [1]- tesaṁ appiyo attā kiñcāpi te evaṁ vadeyyuṁ
 piyo no attāti atha kho tesaṁ appiyo attā taṁ kissa
 hetu yaṁ hi mahārāja appiyo appiyassa kareyya taṁ te attanāva
 attano karonti tasmā tesaṁ appiyo attāti ye ca kho keci

  *  *  *  *  *  *
  Footnote:1 Ma. Yu. etthantare tasmāti dissati.
-------------------------------------------------
[page 104]
 Mahārāja kāyena sucaritaṁ caranti vācāya sucaritaṁ caranti manasā
 sucaritaṁ caranti tesaṁ piyo attā kiñcāpi te evaṁ vadeyyuṁ
 appiyo no attāti atha kho tesaṁ piyo attā taṁ kissa hetu
 yaṁ hi mahārāja piyo piyassa kareyya taṁ te attanāva attano
 karonti tasmā tesaṁ piyo attāti.
      [336] Idamavoca .pe.
           Attānañce piyaṁ jaññā na naṁ pāpena saṁyuje
           na hi taṁ sulabhaṁ hoti sukhaṁ dukkaṭakārinā
           antakenādhipannassa jahato 1- mānusaṁ bhavaṁ
           kiṁ hi 2- tassa sakaṁ hoti kiñca ādāya gacchati
           kiñcassa anugaṁ hoti chāyāva anupāyinī
           ubho puññañca pāpañca yaṁ macco kurute idha
           taṁ hi tassa sakaṁ hoti tañca 3- ādāya gacchati
           tañcassa 4- anugaṁ hoti chāyāva anupāyinī
           tasmā kareyya kalyāṇaṁ nicayaṁ samparāyikaṁ
           puññāni paralokasmiṁ patiṭṭhā honti pāṇinanti.
                     Pañcamaṁ attarakkhitasuttaṁ
      [337] Ekamantaṁ nisinno kho rājā pasenadikosalo bhagavantaṁ
 etadavoca idha mayhaṁ bhante rahogatassa paṭisallīnassa evaṁ cetaso

  *  *  *  *  *  *
  Footnote:1 Sī. jahate. 2 Sī. kiñca. 3 Ma. taṁva. 4 Ma. taṁvassa taṁ.
-------------------------------------------------
[page 105]
 Parivitakko udapādi kesaṁ nu kho rakkhito attā kesaṁ nu kho 1-
 arakkhito attāti tassa mayhaṁ bhante etadahosi ye ca kho
 keci kāyena duccaritaṁ caranti vācāya duccaritaṁ caranti manasā
 duccaritaṁ caranti tesaṁ arakkhito attā kiñcāpi te hatthikāyo
 vā rakkheyya assakāyo vā rakkheyya rathakāyo vā rakkheyya
 pattikāyo < PTS. S I, 73 >vā rakkheyya atha kho tesaṁ arakkhito attā taṁ
 kissa hetu bāhirā hesā rakkhā nesā rakkhā ajjhattikā tasmā
 tesaṁ arakkhito attāti ye ca kho keci kāyena sucaritaṁ caranti
 vācāya sucaritaṁ caranti manasā sucaritaṁ caranti tesaṁ rakkhito attā
 kiñcāpi te neva hatthikāyo rakkheyya na assakāyo rakkheyya
 na rathakāyo rakkheyya na pattikāyo rakkheyya atha kho tesaṁ
 rakkhito attā taṁ kissa hetu ajjhattikā hesā rakkhā nesā
 rakkhā bāhirā tasmā tesaṁ rakkhito attāti.
      [338] Evametaṁ mahārāja evametaṁ mahārāja ye hi keci
 mahārāja kāyena duccaritaṁ caranti .pe. Tesaṁ arakkhito attāti
 taṁ kissa hetu bāhirā hesā mahārāja rakkhā nesā rakkhā
 ajjhattikā tasmā tesaṁ arakkhito attāti ye hi keci mahārāja
 kāyena sucaritaṁ caranti vācāya sucaritaṁ caranti manasā sucaritaṁ caranti
 tesaṁ rakkhito attā kiñcāpi te neva hatthikāyo rakkheyya na

  *  *  *  *  *  *
  Footnote:1 Sī. Yu. ayaṁ saddo na dissati.
-------------------------------------------------
[page 106]
 Assakāyo rakkheyya na rathakāyo rakkheyya na pattikāyo rakkheyya
 atha kho tesaṁ rakkhito attā taṁ kissa hetu ajjhattikā hesā
 mahārāja rakkhā nesā rakkhā bāhirā tasmā tesaṁ rakkhito attāti.
      [339] Idamavoca .pe.
            Kāyena saṁvaro sādhu sādhu vācāya saṁvaro
            manasā saṁvaro sādhu sādhu sabbattha saṁvaro
            sabbattha saṁvuto lajjī rakkhitoti pavuccatīti.
                       Chaṭṭhaṁ appakasuttaṁ
      [340] Sāvatthiyaṁ ... Ekamantaṁ nisinno kho rājā pasenadikosalo
 bhagavantaṁ etadavoca idha mayhaṁ bhante rahogatassa paṭisallīnassa
 evaṁ cetaso parivitakko udapādi appakā te sattā lokasmiṁ
 ye uḷāre uḷāre bhoge labhitvā na ceva majjanti na ca
 pamajjanti na ca kāmesu gedhaṁ āpajjanti na ca sattesu
 vippaṭipajjanti atha kho eteva 1- bahutarā sattā lokasmiṁ ye
 uḷāre uḷāre bhoge labhitvā majjanti ceva pamajjanti < PTS. S I, 74 >ca kāmesu
 ca gedhaṁ āpajjanti sattesu ca vippaṭipajjantīti.
      [341] Evametaṁ mahārāja evametaṁ mahārāja appakā te
 mahārāja sattā lokasmiṁ ye uḷāre bhoge labhitvā na
 ceva majjanti na ca pamajjanti na ca kāmesu gedhaṁ āpajjanti

  *  *  *  *  *  *
  Footnote:1 Sī. te.
-------------------------------------------------
[page 107]
 Na ca sattesu vippaṭipajjanti atha kho eteva bahutarā sattā
 lokasmiṁ ye uḷāre uḷāre bhoge labhitvā majjanti ceva pamajjanti
 ca kāmesu ca gedhaṁ āpajjanti sattesu ca vippaṭipajjantīti.
      [342] Idamavoca .pe.
            Sārattā kāmabhogesu giddhā kāmesu mucchitā
            atisāraṁ na bujjhanti migā 1- kūṭaṁva oḍḍitaṁ
            pacchāsaṁ kaṭukaṁ hoti vipāko hissa pāpakoti.
                     Sattamaṁ atthakaraṇasuttaṁ
      [343] Ekamantaṁ nisinno kho rājā pasenadikosalo bhagavantaṁ
 etadavoca idhāhaṁ bhante atthakaraṇe 2- nisinno kho 3- passāmi
 khattiyamahāsālepi khattiyamahāsālepi brāhmaṇamahāsālepi gahapatimahāsālepi
 aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe
 kāmahetu kāmanidānaṁ kāmādhikaraṇaṁ sampajānamusā bhāsante tassa mayhaṁ
 bhante etadahosi alaṁdāni me atthakaraṇena bhadramukhodāni
 atthakaraṇena paññāyissatīti.
      [344] Evametaṁ mahārāja evametaṁ mahārāja 4- yepi te
 mahārāja khattiyamahāsālā brāhmaṇamahāsālā gahapatimahāsālā
 aḍḍhā mahaddhanā mahābhogā pahūtajātarūparajatā pahūtavittūpakaraṇā

  *  *  *  *  *  *
  Footnote:1 magātipi pāṭho. 2 Ma. aṭṭakaraṇe. 3 Po. Yu. ayaṁ saddo na dissati.
 4 Sī. Yu. ime pāṭhā na dissanti.
-------------------------------------------------
[page 108]
 Pahūtadhanadhaññā kāmahetu kāmanidānaṁ kāmādhikaraṇaṁ sampajānamusā
 bhāsanti tesaṁ taṁ bhavissati dīgharattaṁ ahitāya dukkhāyāti.
      [345] Idamavoca .pe.
            Sārattā kāmabhogesu giddhā kāmesu mucchitā
            atisāraṁ na bujjhanti macchā khippaṁva oḍḍitaṁ
            pacchāsaṁ kaṭukaṁ hoti vipāko hissa pāpakoti.
                      Aṭṭhamaṁ mallikāsuttaṁ
      [346] < PTS. S I, 75 >Sāvatthiyaṁ ... Tena kho pana samayena rājā pasenadikosalo
 mallikāya deviyā saddhiṁ uparipāsādavaragato hoti. Atha kho
 rājā pasenadikosalo mallikaṁ deviṁ etadavoca atthi nu kho te
 mallike ko cañño attanā piyataroti. Natthi kho me mahārāja
 ko cañño attanā piyataro tuyhaṁ pana mahārāja atthañño
 koci attanā piyataroti. Mayhampi kho mallike natthañño koci
 attanā piyataroti.
      [347] Atha kho rājā pasenadikosalo pāsādā orohitvā 1-
 yena bhagavā tenupasaṅkami upasaṅkamitvā bhagavantaṁ abhivādetvā
 ekamantaṁ nisīdi. Ekamantaṁ nisinno kho rājā pasenadikosalo
 bhagavantaṁ etadavoca idhāhaṁ bhante mallikāya deviyā saddhiṁ
 uparipāsādavaragato mallikaṁ deviṁ etadavocaṁ atthi nu kho mallike

  *  *  *  *  *  *
  Footnote:1 Sī. otaritvā.
-------------------------------------------------
[page 109]
 Ko cañño attanā piyataroti evaṁ vutte bhante mallikā devī
 maṁ etadavoca natthi kho me mahārāja ko cañño attanā
 piyataroti 1- tuyhaṁ pana mahārāja atthañño koci attanā piyataroti
 evaṁ vuttāhaṁ bhante mallikaṁ deviṁ etadavocaṁ mayhampi kho
 mallike natthañño koci attanā piyataroti.
      [348] Atha kho bhagavā etamatthaṁ viditvā tāyaṁ velāyaṁ imaṁ
 gāthaṁ abhāsi
                 sabbā disā anuparigamma cetasā
                 nevajjhagā piyataramattanā kvaci
                 evaṁ piyo puthu attā paresaṁ
                 tasmā na hiṁse paraṁ attakāmoti.
                       Navamaṁ yaññasuttaṁ
      [349] Sāvatthiyaṁ ... Tena kho pana samayena rañño
 pasenadikosalassa mahāyañño paccupaṭṭhito hoti. Pañca ca usabhasatāni
 pañca ca vacchatarasatāni pañca ca vacchatarisatāni pañca < PTS. S I, 76 >ca ajasatāni
 pañca ca urabbhasatāni thūṇūpanītāni honti yaññatthāya. Yepissa
 te honti dāsāti vā 2- pessāti vā kammakarāti vā tepi
 daṇḍatajjitā bhayatajjitā assumukhā rudamānā parikammāni karonti.
      [350] Atha kho sambahulā bhikkhū pubbaṇhasamayaṁ nivāsetvā

  *  *  *  *  *  *
  Footnote:1 Ma. itisaddo natthi. 2 Ma. dāsīti vāti īdiso pāṭho dissati.
-------------------------------------------------
[page 110]
 Pattacīvaramādāya sāvatthiṁ piṇḍāya pavisiṁsu sāvatthiyaṁ piṇḍāya
 caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu
 upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ
 nisinnā kho te bhikkhū bhagavantaṁ etadavocuṁ idha bhante rañño
 pasenadikosalassa mahāyañño paccupaṭṭhito hoti 1- pañca ca
 usabhasatāni pañca ca vacchatarasatāni pañca ca vacchatarisatāni pañca ca
 ajasatāni pañca ca urabbhasatāni thūṇūpanītāni honti yaññatthāya
 yepissa te honti 2- dāsāti vā pessāti vā kammakarāti vā
 tepi daṇḍatajjitā bhayatajjitā assumukhā rudamānā parikammāni
 karontīti.
      [351] Atha kho bhagavā etamatthaṁ viditvā tāyaṁ velāyaṁ imā
 gāthāyo abhāsi
          assamedhaṁ purisamedhaṁ sammāpāsaṁ vājapeyyaṁ 3-
      niraggaḷaṁ mahāyaññā 4- mahārambhā na te honti mahapphalā
          ajeḷakā ca gāvo ca vividhā yattha haññare
          na taṁ sammaggatā yaññaṁ upayanti mahesino
          ye ca yaññā nirārambhā yajantānukulaṁ sadā
          ajeḷakā ca gāvo ca vividhā nettha haññare

  *  *  *  *  *  *
  Footnote:1 Sī. ayaṁ pāṭho na dissati. 2 Sī. ayaṁ pāṭho na dissati. 3 A. rājapeyyaṁ.
 4 Ma. Yu. ayaṁ pāṭho na dissati.
-------------------------------------------------
[page 111]
          Etaṁ sammaggatā yaññaṁ upayanti mahesino
          etaṁ yajetha medhāvī eso yañño mahapphalo
          etañhi yajamānassa seyyo hoti na pāpiyo
          yañño ca vipulo hoti pasīdanti ca devatāti.
                       Dasamaṁ bandhanasuttaṁ
      [352] Tena kho pana samayena raññā pasenadikosalena
 mahājanakāyo bandhāpito hoti. Appekacce rajjūhi appekacce
 addūhi 1- appekacce saṅkhalikāhi. < PTS. S I, 77 >Atha kho sambahulā bhikkhū
 pubbaṇhasamayaṁ nivāsetvā pattacīvaramādāya sāvatthiṁ piṇḍāya
 pavisiṁsu sāvatthiyaṁ piṇḍāya caritvā 2- pacchābhattaṁ piṇḍapātapaṭikkantā
 yena bhagavā tenupasaṅkamiṁsu upasaṅkamitvā bhagavantaṁ
 abhivādetvā ekamantaṁ nisīdiṁsu. Ekamantaṁ nisinnā kho te
 bhikkhū bhagavantaṁ etadavocuṁ idha bhante raññā pasenadikosalena
 mahājanakāyo bandhāpito hoti 3- appekacce rajjūhi appekacce
 addūhi appekacce saṅkhalikāhīti.
      [353] Atha kho bhagavā etamatthaṁ viditvā tāyaṁ velāyaṁ imā
 gāthāyo abhāsi

  *  *  *  *  *  *
  Footnote:1 Sī. Yu. andūhi. 2 Sī. pavisitvā. 3 Sī. Ma. Yu. ayaṁ pāṭho na dissati.
-------------------------------------------------
[page 112]
                 Na taṁ daḷhaṁ bandhanamāhu dhīrā
                 yadāyasaṁ dārujaṁ pabbajañca 1-
                 sārattarattā maṇikuṇḍalesu
                 puttesu dāresu ca yā apekkhā
                 etaṁ daḷhaṁ bandhanamāhu dhīrā
                 ohārinaṁ sithilaṁ duppamuñcaṁ
                 etampi chetvāna paribbajanti
                 anapekkhino kāmasukhaṁ pahāyāti.
                       Paṭhamo vaggo.
                         Tassuddānaṁ
          rahado 2- puriso rājā piyaṁ attānarakkhitā 3-
          appakā atthakaraṇā 4- mallikā yaññabandhananti.
                     ---------------

  *  *  *  *  *  *
  Footnote:1 babbajañcāti vā pāṭho. 2 Ma. Yu. daharo. 3 Sī. attena. Ma. Yu.
 piyāttānarakkhito. 4 Ma. aṭṭakaraṇaṁ.
-------------------------------------------------
[page 113]
                      Dutiyavaggo dutiyo
                          -----
                       paṭhamaṁ jaṭilasuttaṁ
      [354] Ekaṁ samayaṁ bhagavā sāvatthiyaṁ viharati pubbārāme
 migāramātu pāsāde. Tena kho pana samayena bhagavā sāyaṇhasamayaṁ
 paṭisallānā vuṭṭhito bahidvārakoṭṭhake nisinno hoti. Atha kho
 rājā pasenadikosalo yena bhagavā tenupasaṅkami upasaṅkamitvā
 bhagavantaṁ abhivādetvā ekamantaṁ nisīdi.
      [355] < PTS. S I, 78 >Tena kho pana samayena satta ca 1- jaṭilā satta ca
 niganthā satta ca acelā 2- satta ca ekasāṭakā satta ca
 paribbājakā paruḷhakacchanakhalomā khārivividhamādāya 3- bhagavato avidūre
 atikkamanti. Atha kho rājā pasenadikosalo uṭṭhāyāsanā ekaṁsaṁ
 uttarāsaṅgaṁ karitvā dakkhiṇajānumaṇḍalaṁ paṭhaviyaṁ nihanto 4- yena te
 satta ca jaṭilā satta ca niganthā satta ca acelā 5- satta ca
 ekasāṭakā satta ca paribbājakā tenañjaliṁ paṇāmetvā tikkhattuṁ
 nāmaṁ sāvesi rājāhaṁ bhante pasenadikosalo ... Rājāhaṁ bhante
 pasenadikosaloti. Atha kho rājā pasenadikosalo acirapakkantesu

  *  *  *  *  *  *
  Footnote:Sī. cakāro vajjito. 2-5 Ma. acelakā. 3 Sī. vividhaṁ. Yu. khārividhaṁ.
 dārividhaṁ. 4 Sī. Yu. nihantvā.
-------------------------------------------------
[page 114]
 Tesu 1- sattasu ca 2- jaṭilesu sattasu ca niganthesu sattasu ca acelesu
 sattasu ca ekasāṭakesu sattasu ca paribbājakesu yena bhagavā
 tenupasaṅkami upasaṅkamitvā bhagavantaṁ abhivādetvā ekamantaṁ nisīdi.
 Ekamantaṁ nisinno kho rājā pasenadikosalo bhagavantaṁ etadavoca
 ye te 3- bhante loke arahanto vā arahattamaggaṁ vā samāpannā
 ete tesaṁ aññatarāti.
      [356] Dujjānaṁ kho etaṁ mahārāja tayā gihinā kāmabhoginā
 puttasambādhasayanaṁ ajjhāvasantena kāsikacandanaṁ paccanubhontena
 mālāgandhavilepanaṁ dhārayantena jātarūparajataṁ sādiyantena ime vā
 arahanto ime vā arahattamaggaṁ samāpannāti saṁvāsena kho
 mahārāja sīlaṁ veditabbaṁ tañca kho dīghena addhunā na itaraṁ
 manasikarotā no amanasikārā 4- paññavatā no duppaññena
 saṁvohārena kho mahārāja soceyyaṁ veditabbaṁ tañca kho dīghena
 addhunā na itaraṁ manasikarotā no amanasikārā paññavatā
 no duppaññena āpadāsu kho mahārāja thāmo veditabbo
 so ca kho dīghena addhunā na itaraṁ manasikarotā no amanasikārā
 paññavatā no duppaññena < PTS. S I, 79 >sākacchāya kho mahārāja paññā
 veditabbā sā ca kho dīghena addhunā na itaraṁ manasikarotā

  *  *  *  *  *  *
  Footnote:1 Sī. tesūti pāṭho natthi. 2 Sī. cakāro vajjito. 3 Sī. yena te.
 4 Sī. Yu. amanasikarotā.
-------------------------------------------------
[page 115]
 No amanasikārā paññavatā no duppaññenāti.
      [357] Acchariyaṁ bhante abbhūtaṁ bhante yāva subhāsitañcidaṁ
 bhante bhagavatā dujjānaṁ kho etaṁ mahārāja tayā gihinā
 kāmabhoginā .pe. Paññavatā no duppaññenāti ete bhante
 mama purisā cārā 1- ocarakā 2- janapadaṁ ocaritvā āgacchanti tehi
 paṭhamaṁ ociṇṇaṁ ahaṁ pacchā ohayissāmi 3- idāni te bhante
 taṁ rajojallaṁ pavāhetvā sunhātā suvilittā kappitakesamassū
 odātavatthavasanā pañcahi kāmaguṇehi samappitā samaṅgibhūtā maṁ
 paricārayantīti.
      [358] Atha kho bhagavā etamatthaṁ viditvā tāyaṁ velāyaṁ
 imā gāthāyo abhāsi
                 na vaṇṇarūpena naro sujāto 4-
                 na vissase ittaradassanena
                 susaññatānañhi viyañjanena
                 asaññatā lokamimaṁ caranti
                 paṭirūpako mattikakuṇḍalo ca 5-
                 lohaddhamāso 6- ca 7- suvaṇṇachanno

  *  *  *  *  *  *
  Footnote:1 Sī. corā. 2 Sī. okacarāti vā okācarāti vā pāṭho. 3 Sī. oyāyissāmītipi
 obhāyissāmītipi pāṭho. Ma. Yu. osāpayissāmi. 4 Ma. Yu. sujāno. 5 Sī. Yu.
 va.. 6 Po. Ma. Yu. lohaḍḍhamāso. 7 Sī. Yu. va..
-------------------------------------------------
[page 116]
                 Caranti loke 1- parivārachannā
                 anto asuddhā bahi sobhamānāti.
                      Dutiyaṁ pañcarājasuttaṁ
      [359] Sāvatthiyaṁ viharati ... Tena kho pana samayena pañcannaṁ
 rājūnaṁ pasenadipamukhānaṁ pañcahi kāmaguṇehi samappitānaṁ samaṅgibhūtānaṁ
 paricārayamānānaṁ ayamantarākathā udapādi kiṁ nu kho kāmānaṁ
 agganti. Tatrekacce evamāhaṁsu rūpā kāmānaṁ agganti.
 Ekacce evamāhaṁsu saddā kāmānaṁ agganti. Ekacce evamāhaṁsu
 gandhā kāmānaṁ agganti. Ekacce evamāhaṁsu rasā kāmānaṁ
 agganti. Ekacce evamāhaṁsu < PTS. S I, 80 >phoṭṭhabbā kāmānaṁ agganti.
 Yato kho te rājāno nāsakkhiṁsu aññamaññaṁ saññāpetuṁ atha
 kho rājā pasenadikosalo te rājāno etadavoca āyāma
 mārisā yena bhagavā tenupasaṅkamissāma upasaṅkamitvā bhagavantaṁ
 etamatthaṁ paṭipucchissāma yathā no bhagavā byākarissati tathā naṁ
 dhāreyyāmāti 2-. Evaṁ mārisāti kho te rājāno rañño
 pasenadikosalassa paccassosuṁ.
      [360] Atha kho te pañca rājāno pasenadipamukhā yena
 bhagavā tenupasaṅkamiṁsu upasaṅkamitvā bhagavantaṁ abhivādetvā ekamantaṁ
 nisīdiṁsu. Ekamantaṁ nisinno kho rājā pasenadikosalo bhagavantaṁ

  *  *  *  *  *  *
  Footnote:1 Sī. Yu. eke. 2 Ma. dhāressantīti.
-------------------------------------------------
[page 117]
 Etadavoca idha bhante amhākaṁ pañcannaṁ rājūnaṁ pañcahi
 kāmaguṇehi samappitānaṁ samaṅgibhūtānaṁ paricārayamānānaṁ ayamantarākathā
 udapādi kiṁ nu kho kāmānaṁ agganti ekacce evamāhaṁsu
 rūpā kāmānaṁ agganti ekacce evamāhaṁsu saddā kāmānaṁ
 agganti ekacce evamāhaṁsu gandhā kāmānaṁ agganti ekacce
 evamāhaṁsu rasā kāmānaṁ agganti ekacce evamāhaṁsu phoṭṭhabbā
 kāmānaṁ agganti kiṁ nu kho bhante kāmānaṁ agganti.
      [361] Manāpapariyantaṁ khvāhaṁ mahārāja pañcasu kāmaguṇesu
 agganti vadāmi ye ca 1- mahārāja rūpā ekaccassa manāpā
 honti te ca 2- rūpā ekaccassa amanāpā honti yehi ca
 so rūpehi attamano hoti paripuṇṇasaṅkappo so tehi
 rūpehi aññaṁ rūpaṁ uttaritaraṁ vā paṇītataraṁ vā na pattheti
 te tassa rūpā paramā honti te tassa rūpā anuttarā
 honti. Ye ca mahārāja saddā ... Ye ca mahārāja gandhā ...
 Ye ca mahārāja rasā ... Ye ca mahārāja phoṭṭhabbā ekaccassa
 manāpā honti te ca phoṭṭhabbā ekaccassa amanāpā honti
 yehi ca so phoṭṭhabbehi attamano hoti paripuṇṇasaṅkappo
 so tehi phoṭṭhabbehi aññaṁ phoṭṭhabbaṁ uttaritaraṁ vā paṇītataraṁ
 vā na pattheti te tassa phoṭṭhabbā paramā honti te

  *  *  *  *  *  *
  Footnote:1 Sī. tañce. Ma. Yu. te ca. 2 Sī. va.. 3 Ma. Yu. yo.
-------------------------------------------------
[page 118]
 Tassa phoṭṭhabbā anuttarā hontīti.
      [362] Tena kho pana samayena candanaṅgaliko 1- upāsako tassaṁ
 parisāyaṁ nisinno hoti. Atha kho candanaṅgaliko upāsako
 uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ
 paṇāmetvā bhagavantaṁ etadavoca paṭibhāti maṁ bhagavā paṭibhāti maṁ
 sugatāti. Paṭibhātu taṁ candanaṅgalikāti bhagavā avoca. Atha kho
 candanaṅgaliko upāsako bhagavantaṁ 2- sammukhā tadanurūpāya gāthāya
 abhitthavi
                 padumaṁ yathā kokanadaṁ sugandhaṁ
                 pāto siyā phullamavītagandhaṁ
                 aṅgīrasaṁ passa virocamānaṁ
                 tapantamādiccamivantalikkheti.
      [363] Atha kho te pañca rājāno candanaṅgalikaṁ upāsakaṁ
 pañcahi uttarāsaṅgehi acchādesuṁ. Atha kho candanaṅgaliko upāsako
 tehi pañcahi uttarāsaṅgehi bhagavantaṁ acchādesīti.
                      Tatiyaṁ doṇapākasuttaṁ
      [364] Sāvatthiyaṁ viharati ... Tena kho pana samayena rājā
 pasenadikosalo doṇapākasudhaṁ 3- bhuñjati. Atha kho rājā

  *  *  *  *  *  *
  Footnote:1 Sī. candanaṅkalikoti pāṭho dissati. A. candanaṅgaliyo. 2 bhagavatotipi pāṭho.
 3 Ma. doṇapākakuraṁ. Po. Yu. doṇapākasudaṁ.
-------------------------------------------------
[page 119]
 Pasenadikosalo bhuttāvī mahassāsī yena bhagavā tenupasaṅkami
 upasaṅkamitvā bhagavantaṁ abhivādetvā ekamantaṁ nisīdi.
      [365] Atha kho bhagavā taṁ 1- rājānaṁ pasenadikosalaṁ bhuttāviṁ
 mahassāsiṁ viditvā tāyaṁ velāyaṁ imaṁ gāthaṁ abhāsi
                 manujassa sadā satimato
                 mattaṁ jānato laddhabhojane
                 tanukassa 2- bhavanti vedanā
                 saṇikaṁ jīrati āyu pālayanti.
      [366] < PTS. S I, 82 >Tena kho pana samayena sudassano māṇavo rañño
 pasenadikosalassa piṭṭhito ṭhito hoti. Atha kho rājā pasenadikosalo
 sudassanaṁ māṇavaṁ āmantesi ehi tvaṁ tāta sudassana bhagavato
 santike imaṁ gāthaṁ pariyāpuṇitvā mama bhattābhihāre bhāsa
 ahañca te devasikaṁ kahāpaṇasataṁ niccabhattaṁ 3- pavattayissāmīti.
 Paramaṁ bhoti 4- kho sudassano māṇavo rañño pasenadikosalassa
 paṭissuṇitvā bhagavato santike imaṁ gāthaṁ pariyāpuṇitvā rañño
 pasenadikosalassa bhattābhihāre [5]- bhāsati
                 manujassa sadā satimato
                 mattaṁ jānato laddhabhojane

  *  *  *  *  *  *
  Footnote:1 Po. Ma. tanti natthi. 2 Yu. tanu tassa. 3 niccabhikkhantipi pāṭho.
 4 Yu. evaṁ devāti. 5 Po. Ma. yu etthantare sudanti dissati.
-------------------------------------------------
[page 120]
                 Tanukassa bhavanti vedanā
                 saṇikaṁ jīrati āyu pālayanti.
      [367] Atha kho rājā pasenadikosalo anupubbena nāḷikodanaparamatāya
 saṇṭhāsi. Atha kho rājā pasenadikosalo aparena samayena
 susallikhitagatto pāṇinā gattāni anumajjanto tāyaṁ velāyaṁ
 imaṁ udānaṁ udānesi ubhayena vata maṁ so bhagavā atthena anukampi
 diṭṭhadhammikena ceva atthena 1- samparāyikena cāti.
                   Catutthaṁ paṭhamasaṅgāmavatthusuttaṁ
      [368] Sāvatthiyaṁ viharati ... Atha kho rājā māgadho ajātasattu
  vedehiputto caturaṅginiṁ senaṁ sannayhitvā 2- rājānaṁ pasenadikosalaṁ
  abbhuyyāsi yena kāsi 3-. Assosi kho rājā pasenadikosalo rājā
  kira māgadho ajātasattu vedehiputto caturaṅginiṁ senaṁ sannayhitvā
  mamaṁ abbhuyyāto yena kāsīti. Atha kho rājā pasenadikosalo
  caturaṅginiṁ senaṁ sannayhitvā rājānaṁ māgadhaṁ ajātasattuṁ vedehiputtaṁ
  paccuyyāsi 4- yena kāsi. < PTS. S I, 83 >Atha kho rājā ca māgadho ajātasattu
  vedehiputto rājā ca pasenadikosalo saṅgāmesuṁ. Tasmiṁ 5- kho
  pana saṅgāme rājā māgadho ajātasattu vedehiputto rājānaṁ
  pasenadikosalaṁ parājesi. Parājito ca rājā pasenadikosalo
  sakameva 6- rājadhāniṁ sāvatthiṁ paccuyyāsi.

  *  *  *  *  *  *
  Footnote:1 Yu. atthenāti natthi. 2 Sī. sannayahitvā sannayahitvā. 3 Po. Yu. kāsī.
 4 Yu. sabbattha pācāyāsi. 5 Yu. tena. 6 Ma. saṅgāmā.
-------------------------------------------------
[page 121]
      [369] Atha kho sambahulā bhikkhū pubbaṇhasamayaṁ nivāsetvā
 pattacīvaramādāya sāvatthiṁ piṇḍāya pavisiṁsu sāvatthiyaṁ piṇḍāya
 caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu
 upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ
 nisinnā kho te bhikkhū bhagavantaṁ etadavocuṁ idha bhante rājā
 māgadho ajātasattu vedehiputto caturaṅginiṁ senaṁ sannayhitvā rājānaṁ
 pasenadikosalaṁ abbhuyyāsi yena kāsi assosi kho bhante rājā
 pasenadikosalo rājā kira māgadho ajātasattu vedehiputto caturaṅginiṁ
 senaṁ sannayhitvā mamaṁ abbhuyyāto yena kāsīti atha kho bhante
 rājā pasenadikosalo caturaṅginiṁ senaṁ sannayhitvā rājānaṁ māgadhaṁ
 ajātasattuṁ vedehiputtaṁ paccuyyāsi yena kāsi atha kho bhante
 rājā ca māgadho ajātasattu vedehiputto rājā ca pasenadikosalo
 saṅgāmesuṁ tasmiṁ kho pana bhante saṅgāme [1]- ajātasattu
 vedehiputto rājānaṁ pasenadikosalaṁ parājesi parājito ca bhante
 rājā pasenadikosalo sakameva rājadhāniṁ sāvatthiṁ paccuyyāsīti.
      [370] Rājā bhikkhave māgadho ajātasattu vedehiputto pāpamitto
 pāpasahāyo pāpasampavaṅko rājā ca kho 2- bhikkhave pasenadikosalo
 kalyāṇamitto kalyāṇasahāyo kalyāṇasampavaṅko ajjevaṁ 3-

  *  *  *  *  *  *
  Footnote:1 Ma. Yu. etthantare rājā māgadhoti dissati. 2 Sī. Yu. khokāro na dissati.
 3 Sī. Yu. ajjatañca.
-------------------------------------------------
[page 122]
 Bhikkhave rājā pasenadikosalo imaṁ rattiṁ dukkhaṁ sessati parājitoti.
      [371] Idamavoca .pe.
           Jayaṁ veraṁ pasavati dukkhaṁ seti parājito
           upasanto sukhaṁ seti hitvā jayaparājayanti.
                   Pañcamaṁ dutiyasaṅgāmavatthusuttaṁ
      [372] Atha kho rājā māgadho ajātasattu vedehiputto
 caturaṅginiṁ < PTS. S I, 84 >senaṁ sannayhitvā rājānaṁ pasenadikosalaṁ abbhuyyāsi yena
 kāsi. Assosi kho rājā pasenadikosalo rājā kira māgadho
 ajātasattu vedehiputto caturaṅginiṁ senaṁ sannayhitvā mamaṁ abbhuyyāto
 yena kāsīti. Atha kho rājā pasenadikosalo caturaṅginiṁ senaṁ
 sannayhitvā rājānaṁ māgadhaṁ ajātasattuṁ vedehiputtaṁ paccuyyāsi
 yena kāsi. Atha kho rājā ca māgadho ajātasattu vedehiputto
 rājā ca pasenadikosalo saṅgāmesuṁ. Tasmiṁ kho pana saṅgāme
 rājā pasenadikosalo rājānaṁ māgadhaṁ ajātasattuṁ vedehiputtaṁ parājesi
 jīvaggāhañca naṁ aggahesi.
      [373] Atha kho rañño pasenadikosalassa etadahosi kiñcāpi
 kho myāyaṁ rājā māgadho ajātasattu vedehiputto adubbhantassa
 dubbhati atha ca pana me bhāgineyyo hoti yannūnāhaṁ rañño
 māgadhassa ajātasattuno vedehiputtassa sabbaṁ hatthikāyaṁ pariyādiyitvā
 sabbaṁ assakāyaṁ pariyādiyitvā sabbaṁ rathakāyaṁ pariyādiyitvā
-------------------------------------------------
[page 123]
 Sabbaṁ pattikāyaṁ pariyādiyitvā jīvantameva naṁ ossajjeyyanti.
 Atha kho rājā pasenadikosalo rañño māgadhassa ajātasattuno
 vedehiputtassa sabbaṁ hatthikāyaṁ pariyādiyitvā sabbaṁ assakāyaṁ
 pariyādiyitvā sabbaṁ rathakāyaṁ pariyādiyitvā sabbaṁ pattikāyaṁ
 pariyādiyitvā jīvantameva naṁ ossajji.
      [374] Atha kho sambahulā bhikkhū pubbaṇhasamayaṁ nivāsetvā
 pattacīvaramādāya sāvatthiṁ piṇḍāya pavisiṁsu sāvatthiyaṁ piṇḍāya
 caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu
 upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ
 nisinnā kho te bhikkhū bhagavantaṁ etadavocuṁ < PTS. S I, 85 >idha bhante rājā
 māgadho ajātasattu vedehiputto caturaṅginiṁ senaṁ sannayhitvā rājānaṁ
 pasenadikosalaṁ abbhuyyāsi yena kāsi assosi kho bhante rājā
 pasenadikosalo rājā kira māgadho ajātasattu vedehiputto
 caturaṅginiṁ senaṁ sannayhitvā mamaṁ abbhuyyāto yena kāsīti atha
 kho bhante rājā pasenadikosalo caturaṅginiṁ senaṁ sannayhitvā
 rājānaṁ māgadhaṁ ajātasattuṁ vedehiputtaṁ paccuyyāsi yena kāsi
 atha kho bhante rājā ca māgadho ajātasattu vedehiputto rājā
 ca pasenadikosalo saṅgāmesuṁ tasmiṁ kho pana bhante saṅgāme
 rājā pasenadikosalo rājānaṁ māgadhaṁ ajātasattuṁ vedehiputtaṁ
 parājesi jīvaggāhañca naṁ aggahesi atha kho bhante rañño
-------------------------------------------------
[page 124]
 Pasenadikosalassa etadahosi kiñcāpi kho myāyaṁ rājā māgadho
 ajātasattu vedehiputto adubbhantassa dubbhati atha ca pana me
 bhāgineyyo hoti yannūnāhaṁ rañño māgadhassa ajātasattuno
 vedehiputtassa sabbaṁ hatthikāyaṁ pariyādiyitvā sabbaṁ assakāyaṁ sabbaṁ
 rathakāyaṁ sabbaṁ pattikāyaṁ pariyādiyitvā jīvantameva naṁ ossajjeyyanti.
 Atha kho bhante rājā pasenadikosalo rañño māgadhassa
 ajātasattuno vedehiputtassa sabbaṁ hatthikāyaṁ pariyādiyitvā sabbaṁ
 assakāyaṁ pariyādiyitvā sabbaṁ rathakāyaṁ pariyādiyitvā sabbaṁ pattikāyaṁ
 pariyādiyitvā jīvantameva naṁ ossajjīti.
      [375] Atha kho bhagavā etamatthaṁ viditvā tāyaṁ velāyaṁ imā
 gāthāyo abhāsi
           vilumpateva puriso yāvassa upakappati
           yadā caññe vilumpanti so vilutto vilumpati 1-
           ṭhānañhi maññatī bālo yāva pāpaṁ na paccati
           yadā ca paccati pāpaṁ atha [bālo] dukkhaṁ nigacchati
           labhati hantā hantāraṁ jetāraṁ labhate jayaṁ
           akkosako ca akkosaṁ rosetārañca rosako 2-
           atha kammavivaṭṭena so vilutto vilumpatīti.

  *  *  *  *  *  *
  Footnote:1 Ma. viluppati. 2 Sī. rosato paṭirosakotipi rosato ca parosakotipi pāṭho.
-------------------------------------------------
[page 125]
                        Chaṭṭhaṁ dhītusuttaṁ
      [376] < PTS. S I, 86 >Sāvatthīnidānaṁ. Atha kho rājā pasenadikosalo yena
 bhagavā tenupasaṅkami upasaṅkamitvā bhagavantaṁ abhivādetvā ekamantaṁ
 nisīdi. Atha kho aññataro puriso yena rājā pasenadikosalo
 tenupasaṅkami upasaṅkamitvā rañño pasenadikosalassa upakaṇṇake
 ārocesi mallikā deva devī dhītaraṁ vijātāti. Evaṁ vutte
 rājā pasenadikosalo anattamano ahosi.
      [377] Atha kho bhagavā rājānaṁ pasenadikosalaṁ anattamanaṁ viditvā
 tāyaṁ velāyaṁ imā gāthāyo abhāsi
           itthīpi hi ekacciyā seyyā 1- posa janādhipa
           medhāvinī sīlavatī sassudevā patibbatā
           tassā yo jāyatī poso sūro hoti disampati
           tādisā 2- subhariyā putto rajjampi anusāsatīti.
                    Sattamaṁ paṭhamāppamādasuttaṁ
      [378] Sāvatthiyaṁ ... Ekamantaṁ nisinno kho rājā pasenadikosalo
 bhagavantaṁ etadavoca atthi nu kho bhante eko dhammo yo
 ubho atthe samadhiggayha tiṭṭhati diṭṭhadhammikañceva atthaṁ samparāyikañcāti.
 Atthi kho mahārāja eko dhammo yo ubho atthe
 samadhiggayha tiṭṭhati diṭṭhadhammikañceva atthaṁ samparāyikañcāti.

  *  *  *  *  *  *
  Footnote:1 seyyotipi pāṭho. 2 Yu. tādiso.
-------------------------------------------------
[page 126]
 Katamo pana bhante eko dhammo yo ubho atthe samadhiggayha
 tiṭṭhati diṭṭhadhammikañceva atthaṁ samparāyikañcāti.
      [379] Appamādo kho mahārāja eko dhammo yo ubho
 atthe samadhiggayha tiṭṭhati diṭṭhadhammikañceva atthaṁ samparāyikañcāti.
 Seyyathāpi mahārāja yānikānici jaṅgalānaṁ 1- pāṇānaṁ padajātāni
 sabbāni tāni hatthipade samodhānaṁ gacchanti hatthipadaṁ tesaṁ
 aggamakkhāyati yadidaṁ mahantattena 2- evameva kho mahārāja appamādo
 eko dhammo yo < PTS. S I, 87 >ubho atthe samadhiggayha tiṭṭhati diṭṭhadhammikañceva
 atthaṁ samparāyikañcāti.
      [380] Idamavoca .pe.
           Āyuṁ ārogiyaṁ vaṇṇaṁ saggaṁ uccākulīnataṁ
           ratiyo patthayantena 3- uḷārā aparāparā
           appamādaṁ pasaṁsanti puññakiriyāsu paṇḍitā
           appamatto ubho atthe adhiggaṇhāti paṇḍito
           diṭṭhe dhamme ca yo attho yo cattho samparāyiko
           atthābhisamayā dhīro paṇḍitoti pavuccatīti.
                    Aṭṭhamaṁ dutiyāppamādasuttaṁ
      [381] Sāvatthiyaṁ viharati ... Ekamantaṁ nisīdi. Ekamantaṁ
 nisinno kho rājā pasenadikosalo bhagavantaṁ etadavoca idha

  *  *  *  *  *  *
  Footnote:1 Yu. jaṅgamānaṁ. 2 Yu. mahantena. Ma. mahantaṭṭhena. 3 Sī. patthayānena.
-------------------------------------------------
[page 127]
 Mayhaṁ bhante rahogatassa paṭisallīnassa evañcetaso parivitakko
 udapādi svākkhāto bhagavatā dhammo so ca kho kalyāṇamittassa
 kalyāṇasahāyassa kalyāṇasampavaṅkassa no pāpamittassa no
 pāpasahāyassa no pāpasampavaṅkassāti. Evametaṁ mahārāja
 evametaṁ mahārāja svākkhāto mahārāja mayā dhammo so ca
 kho kalyāṇamittassa kalyāṇasahāyassa kalyāṇasampavaṅkassa no
 pāpamittassa no pāpasahāyassa no pāpasampavaṅkassāti.
      [382] Ekamidāhaṁ mahārāja samayaṁ sakkesu viharāmi nagarakaṁ nāma 1-
 sakyānaṁ nigamo. Atha kho mahārāja ānando bhikkhu yenāhaṁ
 tenupasaṅkami upasaṅkamitvā maṁ abhivādetvā ekamantaṁ nisīdi.
 Ekamantaṁ nisinno kho mahārāja ānando bhikkhu maṁ etadavoca
 upaḍḍhamidaṁ bhante brahmacariyassa yadidaṁ kalyāṇamittatā kalyāṇasahāyatā
 kalyāṇasampavaṅkatāti. Evaṁ vuttāhaṁ mahārāja ānandaṁ
 bhikkhuṁ etadavocaṁ mā hevaṁ ānanda sakalameva hidaṁ ānanda
 brahmacariyaṁ yadidaṁ kalyāṇamittatā < PTS. S I, 88 >kalyāṇasahāyatā kalyāṇasampavaṅkatā
 kalyāṇamittassetaṁ 2- ānanda bhikkhuno pāṭikaṅkhaṁ kalyāṇamittassa
 kalyāṇasahāyassa kalyāṇasampavaṅkassa ariyaṁ aṭṭhaṅgikaṁ maggaṁ
 bhāvessati ariyaṁ aṭṭhaṅgikaṁ maggaṁ bahulīkarissatīti.
      [383] Kathañca ānanda bhikkhu kalyāṇamitto kalyāṇasahāyo

  *  *  *  *  *  *
  Footnote:1 sakkaraṁ nāmāti pāṭhena bhavitabbaṁ. 2 Sī. kalyāṇamittassidaṁ.
-------------------------------------------------
[page 128]
 Kalyāṇasampavaṅko ariyaṁ aṭṭhaṅgikaṁ maggaṁ bhāveti ariyaṁ aṭṭhaṅgikaṁ
 maggaṁ bahulīkaroti. Idhānanda bhikkhu sammādiṭṭhiṁ bhāveti vivekanissitaṁ
 virāganissitaṁ nirodhanissitaṁ vossaggapariṇāmiṁ sammāsaṅkappaṁ bhāveti ...
 Sammāvācaṁ bhāveti ... Sammākammantaṁ bhāveti ... Sammāājīvaṁ bhāveti
 ... Sammāvāyāmaṁ bhāveti ... Sammāsatiṁ bhāveti ... Sammāsamādhiṁ
 bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. Evaṁ
 kho ānanda bhikkhu kalyāṇamitto kalyāṇasahāyo kalyāṇasampavaṅko
 ariyaṁ aṭṭhaṅgikaṁ maggaṁ bhāveti ariyaṁ aṭṭhaṅgikaṁ maggaṁ
 bahulīkaroti. Tadimināpetaṁ ānanda pariyāyena veditabbaṁ
 yathā sakalamevidaṁ brahmacariyaṁ yadidaṁ kalyāṇamittatā kalyāṇasahāyatā
 kalyāṇasampavaṅkatāti. Mamañhi ānanda kalyāṇamittaṁ āgamma
 jātidhammā sattā jātiyā parimuccanti jarādhammā sattā jarāya
 parimuccanti byādhidhammā sattā byādhito parimuccanti maraṇadhammā
 sattā maraṇena parimuccanti sokaparidevadukkhadomanassupāyāsadhammā
 sattā sokaparidevadukkhadomanassupāyāsehi parimuccantīti 1-.
 Iminā kho etaṁ ānanda pariyāyena veditabbaṁ yathā
 sakalamevidaṁ brahmacariyaṁ yadidaṁ kalyāṇamittatā kalyāṇasahāyatā
 kalyāṇasampavaṅkatāti.
      [384] Tasmātiha te mahārāja evaṁ sikkhitabbaṁ kalyāṇamitto
 bhavissāmi kalyāṇasahāyo kalyāṇasampavaṅkoti. Evaṁ hi

  *  *  *  *  *  *
  Footnote:1 Po. Ma. Yu. itisaddo na dissati.
-------------------------------------------------
[page 129]
 Te mahārāja sikkhitabbaṁ. Kalyāṇamittassa te mahārāja
 kalyāṇasahāyassa kalyāṇasampavaṅkassa ayaṁ < PTS. S I, 89 >eko dhammo upanissāya
 vihātabbo appamādo kusalesu dhammesu. Appamattassa te
 mahārāja viharato appamādaṁ upanissāya itthāgārassa anuyāyantassa
 evaṁ bhavissati rājā kho appamatto viharati appamādaṁ upanissāya
 handa mayaṁpi appamattā viharāma appamādaṁ upanissāyāti.
 Appamattassa te mahārāja viharato appamādaṁ upanissāya khattiyānampi
 anuyantānaṁ evaṁ bhavissati rājā kho appamatto viharati
 appamādaṁ upanissāya handa mayaṁpi appamattā viharāma appamādaṁ
 upanissāyāti. Appamattassa te mahārāja viharato appamādaṁ
 upanissāya balakāyassapi evaṁ bhavissati rājā kho appamatto
 viharati appamādaṁ upanissāya handa mayaṁpi appamattā viharāma
 appamādaṁ upanissāyāti. Appamattassa te mahārāja viharato
 appamādaṁ upanissāya negama jānapadassāpi evaṁ bhavissati rājā
 kho appamatto viharati appamādaṁ upanissāya handa mayaṁpi
 appamattā viharāma appamādaṁ upanissāyāti. Appamattassa te
 mahārāja viharato appamādaṁ upanissāya attāpi gutto rakkhito
 bhavissati itthāgārampi guttaṁ rakkhitaṁ bhavissati kosakoṭṭhāgārampi
 guttaṁ rakkhitaṁ bhavissatīti.
      [385] Idamavoca .pe.
-------------------------------------------------
[page 130]
           Bhoge patthayamānena uḷāre aparāpare
           appamādaṁ pasaṁsanti puññakiriyāsu paṇḍitā
           appamatto ubho atthe adhiggaṇhāti paṇḍito
           diṭṭhe dhamme ca yo attho yo cattho samparāyiko
           atthābhisamayā dhīro paṇḍitoti pavuccatīti.
                     Navamaṁ paṭhamāputtakasuttaṁ
      [386] Sāvatthiyaṁ ... Atha kho rājā pasenadikosalo divādivassa
 yena bhagavā tenupasaṅkami upasaṅkamitvā bhagavantaṁ abhivādetvā
 ekamantaṁ nisīdi. Ekamantaṁ nisinnaṁ kho rājānaṁ pasenadikosalaṁ
 bhagavā etadavoca handa kuto nu tvaṁ mahārāja āgacchasi
 divādivassāti. Idha bhante sāvatthiyaṁ seṭṭhī gahapati kālakato
 tamahaṁ aputtakaṁ sāpateyyaṁ rājantepuraṁ atiharitvā āgacchāmi
 asīti bhante satasahassāni hiraññasseva ko < PTS. S I, 90 >pana vādo rūpiyassa
 tassa kho pana bhante seṭṭhissa gahapatissa evarūpo bhattabhogo
 ahosi kaṇājakaṁ bhuñjati bilaṅgadutiyaṁ evarūpo vatthabhogo ahosi
 sāṇaṁ dhāreti tipakkhavasanaṁ evarūpo yānabhogo ahosi jajjararathakena
 yāti paṇṇacchattakena dhāriyamānenāti.
      [387] Evametaṁ mahārāja evametaṁ mahārāja asappuriso
 kho mahārāja uḷāre bhoge labhitvā nevattānaṁ sukheti piṇeti
 na mātāpitaro sukheti piṇeti na puttadāraṁ sukheti piṇeti na
-------------------------------------------------
[page 131]
 Dāsakammakaraporise sukheti piṇeti na mittāmacce sukheti piṇeti
 na samaṇesu brāhmaṇesu uddhaggikaṁ dakkhiṇaṁ patiṭṭhāpeti sovaggikaṁ
 sukhavipākaṁ saggasaṁvattanikaṁ. Tassa te bhoge evaṁ sammā aparibhuñjamāne
 rājāno vā haranti corā vā haranti aggi vā
 ḍahati udakaṁ vā vahati appiyā vā dāyādā haranti. Evaṁsa
 te 1- mahārāja bhogā sammā aparibhuñjamānā parikkhayaṁ gacchanti
 no paribhogaṁ. Seyyathāpi mahārāja amanussaṭṭhāne pokkharaṇī
 acchodakā sītodakā sātodakā 2- setakā supatitthā ramaṇīyā
 tañjano 3- neva hareyya na piveyya na nhāyeyya 4- na yathāpaccayaṁ vā
 kareyya evañhi taṁ mahārāja udakaṁ sammā aparibhuñjamānaṁ parikkhayaṁ 5-
 gaccheyya no paribhogaṁ evameva kho mahārāja asappuriso uḷāre
 bhoge labhitvā nevattānaṁ sukheti piṇeti .pe. Evaṁsa te mahārāja
 bhogā sammā aparibhuñjamānā parikkhayaṁ gacchanti no paribhogaṁ.
      [388] Sappuriso ca kho mahārāja uḷāre bhoge labhitvā
 attānaṁ sukheti piṇeti mātāpitaro sukheti piṇeti puttadāraṁ
 sukheti piṇeti dāsakammakaraporise sukheti piṇeti mittāmacce
 sukheti piṇeti samaṇesu brāhmaṇesu uddhaggikaṁ dakkhiṇaṁ patiṭṭhāpeti

  *  *  *  *  *  *
  Footnote:1 Yu. evaṁ sante. 2 Sī. acchodikā sītodikā sātodikā. 3 Sī. rājānotipi
 mahājanotipi pāṭho. 4 Sī. Yu. nahāyeyya. 5 Sī. parisosaṁ.
-------------------------------------------------
[page 132]
 Sovaggikaṁ sukhavipākaṁ saggasaṁvattanikaṁ. Tassa te bhoge evaṁ sammā
 paribhuñjamāne neva rājāno < PTS. S I, 91 >haranti na corā haranti na aggi
 ḍahati na udakaṁ vahati na appiyā dāyādā haranti. Evaṁsa te
 mahārāja bhogā sammā paribhuñjamānā paribhogaṁ gacchanti no
 parikkhayaṁ. Seyyathāpi mahārāja gāmassa vā nigamassa vā avidūre
 pokkharaṇī acchodakā sītodakā sātodakā setakā supatitthā
 ramaṇīyā tañjano hareyyapi piveyyapi nhāyeyyapi yathāpaccayaṁpi
 kareyya evañhi taṁ mahārāja udakaṁ sammā paribhuñjamānaṁ paribhogaṁ
 gaccheyya no parikkhayaṁ evameva kho mahārāja sappuriso uḷāre
 bhoge labhitvā attānaṁ sujeti piṇeti .pe. Evaṁsa te bhogā
 sammā paribhuñjamānā paribhogaṁ gacchanti no parikkhayanti.
      [389] Idamavoca .pe.
                 Amanussaṭṭhāne udakaṁ vasitaṁ
                 tadapeyyamānaṁ puriso sameti
                 evaṁ dhanaṁ kāpuriso labhitvā
                 nevattanā paribhuñjati 1- no dadāti
                 dhīro ca viññū adhigamma bhoge
                 so paribhuñjati 1- kiccakaro ca hoti
                 so ñātisaṅghaṁ nisabho bharitvā
                 anindito saggamupeti ṭhānanti.

  *  *  *  *  *  *
  Footnote:1-2 Ma. Yu. bhuñjati.
-------------------------------------------------
[page 133]
                     Dasamaṁ dutiyāputtakasuttaṁ
      [390] Atha kho rājā pasenadikosalo divādivassa yena bhagavā
 tenupasaṅkami upasaṅkamitvā bhagavantaṁ abhivādetvā ekamantaṁ nisīdi.
 Ekamantaṁ nisinnaṁ kho rājānaṁ pasenadikosalaṁ bhagavā etadavoca handa
 kuto nu tvaṁ mahārāja āgacchasi divādivassāti. Idha bhante
 sāvatthiyaṁ seṭṭhī gahapati kālakato tamahaṁ aputtakaṁ sāpateyyaṁ
 rājantepuraṁ atiharitvā āgacchāmi sataṁ bhante satasahassāni
 hiraññasseva ko pana vādo rūpiyassa tassa kho pana bhante
 seṭṭhissa gahapatissa evarūpo bhattabhogo ahosi kaṇājakaṁ bhuñjati
 bilaṅgadutiyaṁ evarūpo vatthabhogo ahosi sāṇaṁ dhāreti tipakkhavasanaṁ
 evarūpo yānabhogo ahosi jajjararathakena yāti paṇṇacchattakena
 dhāriyamānenāti.
      [391] Evametaṁ mahārāja evametaṁ mahārāja bhūtapubbaṁ so
 mahārāja seṭṭhī gahapati tagarasikhiṁ nāma paccekasambuddhaṁ piṇḍapātena
 paṭipādesi detha samaṇassa piṇḍanti vatvā uṭṭhāyāsanā pakkāmi
 datvā ca pana pacchā vippaṭisārī ahosi varametaṁ piṇḍapātaṁ
 dāsā vā kammakarā vā bhuñjeyyunti bhātu ca pana ekaṁ puttakaṁ
 sāpateyyassa kāraṇā jīvitā voropesi. Yaṁ kho so mahārāja
 seṭṭhī gahapati tagarasikhiṁ paccekasambuddhaṁ piṇḍapātena paṭipādesi
 tassa kammassa vipākena sattakkhattuṁ sugatiṁ saggaṁ lokaṁ upapajji
-------------------------------------------------
[page 134]
 Tasseva kammassa vipākāvasesena imissāyeva sāvatthiyā sattakkhattuṁ
 seṭṭhittaṁ kāresi. Yaṁ kho so mahārāja seṭṭhī gahapati datvā
 pacchā vippaṭisārī ahosi varametaṁ piṇḍapātaṁ dāsā vā kammakarā
 vā bhuñjeyyunti tassa kammassa vipākena nāssuḷārāya bhattabhogāya
 cittaṁ namati nāssuḷārāya vatthabhogāya cittaṁ namati nāssuḷārāya
 yānabhogāya cittaṁ namati nāssuḷārānaṁ pañcannaṁ kāmaguṇānaṁ
 bhogāya cittaṁ namati. Yaṁ kho so mahārāja seṭṭhī gahapati bhātu ca
 pana ekaṁ puttakaṁ sāpateyyassa kāraṇā jīvitā voropesi tassa
 kammassa vipākena bahūni vassāni bahūni vassasatāni bahūni vassasahassāni
 bahūni vassasatasahassāni niraye paccittha tasseva vassasatāni bahūni 1-
 kammassa vipākāvasesena idaṁ 2- sattamaṁ aputtakaṁ sāpateyyaṁ rājakosaṁ
 pavesenti. Tassa kho pana mahārāja seṭṭhissa gahapatissa purāṇañca
 puññaṁ parikkhīṇaṁ navañca puññaṁ anupacitaṁ. Ajja pana mahārāja
 seṭṭhī gahapati mahāroruve niraye paccatīti. Evaṁ bhante seṭṭhī
 gahapati mahāroruvaṁ nirayaṁ upapannoti. < PTS. S I, 93 >Evaṁ mahārāja seṭṭhī
 gahapati mahāroruvaṁ nirayaṁ 3- upapannoti.
      [392] Idamavoca .pe.
           Dhaññaṁ dhanaṁ rajataṁ jātarūpaṁ pariggahaṁ vāpi yadatthi kiñci
           dāsā kammakarā pessā ye cassa anujīvino

  *  *  *  *  *  *
  Footnote:1 Po. Ma. Yu. vassasatāni bahūni na dissanti. 2 sī idha. 3 Yu. mahāroruve
 niraye.
-------------------------------------------------
[page 135]
           Sabbannādāya gantabbaṁ sabbaṁ nikkhīpagāminaṁ
           yañca karoti kāyena vācāya uda cetasā
           taṁ hi tassa sakaṁ hoti tañca ādāya gacchati
           tañcassa anugaṁ hoti chāyāva anupāyinī
           tasmā kareyya kalyāṇaṁ nicayaṁ samparāyikaṁ
           puññāni paralokasmiṁ patiṭṭhā honti pāṇinanti.
                       Dutiyo vaggo.
                         Tassuddānaṁ
           jaṭilā pañcarājāno doṇapākakurena ca
           saṅgāmena dve vuttāni dhītarā 1- dve appamādena ca
           aputtakena dve vuttā vaggo tena pavuccatīti.
                         -------

  *  *  *  *  *  *
  Footnote:1 Ma. mallikā.
-------------------------------------------------
[page 136]
                      Tatiyavaggo tatiyo
                         -----
                      paṭhamaṁ puggalasuttaṁ
      [393] Sāvatthiyaṁ ... Atha kho rājā pasenadikosalo yena bhagavā
 tenupasaṅkami upasaṅkamitvā bhagavantaṁ abhivādetvā ekamantaṁ nisīdi.
 Ekamantaṁ nisinnaṁ kho rājānaṁ pasenadikosalaṁ bhagavā etadavoca
 cattārome mahārāja puggalā santo saṁvijjamānā lokasmiṁ katame
 cattāro tamo tamaparāyano tamo jotiparāyano joti tamaparāyano
 joti jotiparāyano.
      [394] Kathañca mahārāja puggalo tamo tamaparāyano hoti.
 Idha mahārāja ekacco puggalo nīce kule pacchājāto hoti
 caṇḍālakule vā veṇakule vā nesādakule vā rathakārakule vā
 pukkusakule vā daḷidde appannapānabhojane kasiravuttike < PTS. S I, 94 >yattha
 kasirena ghāsacchādo labbhati. So ca hoti dubbaṇṇo duddassiko
 okoṭimako bahvābādho kāṇo vā kuṇī vā khañjo vā pakkhahato
 vā na lābhī annassa vatthassa yānassa mālāgandhavilepanassa
 seyyāvasathapadīpeyyassa. So kāyena duccaritaṁ carati vācāya duccaritaṁ
 carati manasā duccaritaṁ carati. So kāyena duccaritaṁ caritvā
 vācāya duccaritaṁ caritvā manasā duccaritaṁ caritvā kāyassa bhedā
 parammaraṇā apāyaṁ duggatiṁ vinipātaṁ nirayaṁ upapajjati. Seyyathāpi
-------------------------------------------------
[page 137]
 Mahārāja puriso andhakārā vā andhakāraṁ gaccheyya tamā vā
 tamaṁ gaccheyya lohitamalā vā lohitamalaṁ gaccheyya tathūpamāhaṁ
 mahārāja imaṁ puggalaṁ vadāmi. Evaṁ kho mahārāja puggalo
 tamo tamaparāyano hoti.
      [395] Kathañca mahārāja puggalo tamo jotiparāyano hoti.
 Idha mahārāja ekacco puggalo nīce kule pacchājāto hoti
 caṇḍālakule vā veṇakule vā nesādakule vā rathakārakule vā
 pukkusakule vā daḷidde appannapānabhojane kasiravuttike yattha
 kasirena ghāsacchādo labbhati. So ca [1]- hoti dubbaṇṇo duddassiko
 okoṭimako bahvābādho kāṇo vā kuṇī vā khañjo vā pakkhahato
 vā na lābhī annassa pānassa vatthassa yānassa mālāgandhavilepanassa
 seyyāvasathapadīpeyyassa. So kāyena sucaritaṁ carati vācāya
 sucaritaṁ carati manasā sucaritaṁ carati. So kāyena sucaritaṁ caritvā
 vācāya sucaritaṁ caritvā manasā sucaritaṁ caritvā kāyassa bhedā
 parammaraṇā sugatiṁ saggaṁ lokaṁ upapajjati. Seyyathāpi mahārāja
 puriso paṭhaviyā vā pallaṅkaṁ āroheyya pallaṅkā vā assapiṭṭhiṁ
 āroheyya assapiṭṭhiyā vā hatthikkhandhaṁ āroheyya hatthikkhandhā
 vā pāsādaṁ āroheyya tathūpamāhaṁ mahārāja imaṁ puggalaṁ vadāmi.
 Evaṁ kho mahārāja puggalo tamo jotiparāyano hoti.
      [396] Kathañca mahārāja puggalo joti tamaparāyano hoti.

  *  *  *  *  *  *
  Footnote:1 etthantare khosaddo dissati.
-------------------------------------------------
[page 138]
 Idha mahārāja ekacco puggalo ucce kule pacchājāto hoti
 khattiyamahāsālakule vā brāhmaṇamahāsālakule vā gahapatimahāsālakule
 vā aḍḍhe mahaddhane mahābhoge pahūtajātarūparajate < PTS. S I, 95 >pahūtavittūpakaraṇe
 pahūtadhanadhaññe. So ca hoti abhirūpo dassanīyo
 pāsādiko paramāya vaṇṇapokkharatāya samannāgato lābhī annassa
 pānassa vatthassa yānassa mālāgandhavilepanassa seyyāvasathapadīpeyyassa.
 So kāyena duccaritaṁ carati vācāya duccaritaṁ carati
 manasā duccaritaṁ carati. So kāyena duccaritaṁ caritvā vācāya
 duccaritaṁ caritvā manasā duccaritaṁ caritvā kāyassa bhedā parammaraṇā
 apāyaṁ duggatiṁ vinipātaṁ nirayaṁ upapajjati. Seyyathāpi mahārāja puriso
 pāsādā vā hatthikkhandhaṁ oroheyya hatthikkhandhā vā assapiṭṭhiṁ
 oroheyya assapiṭṭhiyā vā pallaṅkaṁ oroheyya pallaṅkā vā
 paṭhaviṁ oroheyya paṭhaviyā vā andhakāraṁ paviseyya 1- tathūpamāhaṁ
 mahārāja imaṁ puggalaṁ vadāmi. Evaṁ kho mahārāja puggalo joti
 tamaparāyano hoti.
      [397] Kathañca mahārāja puggalo joti jotiparāyano hoti.
 Idha mahārāja ekacco puggalo ucce kule pacchājāto hoti
 khattiyamahāsālakule vā brāhmaṇamahāsālakule vā gahapatimahāsālakule
 vā aḍḍhe mahaddhane mahābhoge pahūtajātarūparajate pahūtavittūpakaraṇe

  *  *  *  *  *  *
  Footnote:1 Sī. Yu. oroheyya.
-------------------------------------------------
[page 139]
 Pahūtadhanadhaññe. So ca hoti abhirūpo dassanīyo pāsādiko
 paramāya vaṇṇapokkharatāya samannāgato lābhī annassa pānassa
 vatthassa yānassa mālāgandhavilepanassa seyyāvasathapadīpeyyassa. So
 kāyena sucaritaṁ carati vācāya sucaritaṁ carati manasā sucaritaṁ carati. So
 kāyena sucaritaṁ caritvā vācāya sucaritaṁ caritvā manasā sucaritaṁ caritvā
 kāyassa bhedā parammaraṇā sugatiṁ saggaṁ lokaṁ upapajjati. Seyyathāpi
 mahārāja puriso pallaṅkā vā pallaṅkaṁ saṅkameyya assapiṭṭhiyā vā
 assapiṭṭhiṁ saṅkameyya hatthikkhandhā vā hatthikkhandhaṁ saṅkameyya pāsādā
 vā pāsādaṁ saṅkameyya tathūpamāhaṁ mahārāja imaṁ puggalaṁ vadāmi.
 Evaṁ kho mahārāja puggalo joti jotiparāyano hoti. < PTS. S I, 96 >Ime kho
 mahārāja cattāro puggalā santo saṁvijjamānā lokasminti.
      [398] Idamavoca .pe.
           Daḷiddo puriso rāja assaddho hoti maccharī
           kadariyo pāpasaṅkappo micchādiṭṭhi anādaro
           samaṇe brāhmaṇe vāpi aññe vāpi vaṇibbake
           akkosati paribhāsati natthiko hoti rosako
           dadamānaṁ nivāreti yācamānāna bhojanaṁ
           tādiso puriso rāja miyyamāno janādhipa
           upeti nirayaṁ ghoraṁ tamo tamaparāyano
           daḷiddo puriso rāja saddho hoti amaccharī
-------------------------------------------------
[page 140]
           Dadāti seṭṭhasaṅkappo abyaggamanaso naro
           samaṇe brāhmaṇe vāpi aññe vāpi vaṇibbake
           uṭṭhāya abhivādeti samacariyāya sikkhati
           dadamānaṁ na vāreti yācamānāna bhojanaṁ
           tādiso puriso rāja miyyamāno janādhipa
           upeti tidivaṁ ṭhānaṁ tamo jotiparāyano
           aḍḍho ce 1- puriso rāja assaddho hoti maccharī
           kadariyo pāpasaṅkappo micchādiṭṭhi anādaro
           samaṇe brāhmaṇe vāpi aññe vāpi vaṇibbake
           akkosati paribhāsati natthiko hoti rosako
           dadamānaṁ nivāreti yācamānāna bhojanaṁ
           tādiso puriso rāja miyyamāno janādhipa
           upeti nirayaṁ ghoraṁ joti tamaparāyano
           aḍḍho ce 2- puriso rāja saddho hoti amaccharī
           dadāti seṭṭhasaṅkappo abyaggamanaso naro
           samaṇe brāhmaṇe vāpi aññe vāpi vaṇibbake
           uṭṭhāya abhivādeti samacariyāya sikkhati
           dadamānaṁ na vāreti yācamānāna bhojanaṁ
           tādiso puriso rāja miyyamāno janādhipa
           upeti tidivaṁ ṭhānaṁ joti jotiparāyanoti.

  *  *  *  *  *  *
  Footnote:1 Yu. ve.
-------------------------------------------------
[page 141]
                      Dutiyaṁ ayyikāsuttaṁ
      [399] Sāvatthīnidānaṁ. Atha kho rājā pasenadikosalo divādivassa
 yena bhagavā tenupasaṅkami upasaṅkamitvā bhagavantaṁ abhivādetvā
 ekamantaṁ nisīdi. Ekamantaṁ nisinnaṁ kho rājānaṁ pasenadikosalaṁ
 bhagavā etadavoca handa kuto nu tvaṁ mahārāja āgacchasi divādivassāti.
 Ayyikā 1- me bhante kālakatā jiṇṇā vuḍḍhā 2- mahallikā
 addhagatā vayo anuppattā vīsavassasatikā jātiyā ayyikā kho
 pana [3]- bhante piyā ahosi manāpā hatthiratanena cepahaṁ 4- bhante
 labheyyaṁ mā me ayyikā kālamakāsīti hatthiratanaṁpahaṁ dadeyyaṁ
 mā me ayyikā kālamakāsīti assaratanena cepahaṁ bhante labheyyaṁ
 mā me ayyikā kālamakāsīti assaratanaṁpahaṁ dadeyyaṁ mā me
 ayyikā kālamakāsīti gāmavarena cepahaṁ bhante labheyyaṁ mā me
 ayyikā kālamakāsīti gāmavaraṁpahaṁ dadeyyaṁ mā me ayyikā
 kālamakāsīti janapadena 5- cepahaṁ bhante labheyyaṁ mā me ayyikā
 kālamakāsīti janapadaṁpahaṁ 6- dadeyyaṁ mā me ayyikā kālamakāsīti [7]-
 acchariyaṁ bhante abbhūtaṁ bhante yāva subhāsitañcidaṁ bhante bhagavatā
 sabbe sattā maraṇadhammā maraṇapariyosānā maraṇaṁ anatītāti.
      [400] Evametaṁ mahārāja evametaṁ mahārāja sabbe sattā

  *  *  *  *  *  *
  Footnote:1 Sī. Yu. ayyakā. 2 Sī. vuddhā. 3 Ma. Yu. etthantare mesaddo dissati.
 4 Ma. Yu. pāhaṁ. 5 Sī. janapadapadesena. 6 Sī. Ma. janapadapadesaṁ. 7 Ma. Yu.
 sabbe sattā .pe. maraṇaṁ anatītātīti. ime pāṭhā dissanti.
-------------------------------------------------
[page 142]
 Maraṇadhammā maraṇapariyosānā maraṇaṁ anatītā. Seyyathāpi mahārāja
 yānikānici kumbhakārakabhājanāni āmakāni ceva pakkāni ca sabbāni
 tāni bhedanadhammāni bhedanapariyosānāni bhedanaṁ anatītāni evameva
 kho mahārāja sabbe sattā maraṇadhammā maraṇapariyosānā maraṇaṁ
 anatītāti.
      [401] Idamavoca .pe.
           Sabbe sattā marissanti maraṇantaṁ hi jīvitaṁ
           yathākammaṁ gamissanti puññapāpaphalūpagā
           nirayaṁ pāpakammantā puññakammā ca sugatiṁ
           tasmā kareyya kalyāṇaṁ nicayaṁ samparāyikaṁ
           puññāni paralokasmiṁ patiṭṭhā honti pāṇinanti.
                         Tatiyaṁ lokasuttaṁ
      [402] < PTS. S I, 98 >Sāvatthiyaṁ ... Ekamantaṁ nisinno kho rājā pasenadikosalo
 bhagavantaṁ etadavoca kati nu kho bhante lokassa dhammā uppajjamānā
 uppajjanti ahitāya dukkhāya aphāsuvihārāyāti.
      [403] Tayo kho mahārāja lokassa dhammā uppajjamānā
 uppajjanti ahitāya dukkhāya aphāsuvihārāya. Katame tayo.
 Lobho kho mahārāja lokassa dhammo uppajjamāno uppajjati
 ahitāya dukkhāya aphāsuvihārāya doso kho mahārāja lokassa
 dhammo uppajjamāno uppajjati ahitāya dukkhāya aphāsuvihārāya
-------------------------------------------------
[page 143]
 Moho kho mahārāja lokassa dhammo uppajjamāno uppajjati
 ahitāya dukkhāya aphāsuvihārāya. Ime kho mahārāja tayo lokassa
 dhammā uppajjamānā uppajjanti ahitāya dukkhāya aphāsuvihārāyāti.
      [404] Idamavoca .pe.
           Lobho doso ca moho ca purisaṁ pāpacetasaṁ
           hiṁsanti attasambhūtā tacasāraṁva sapphalanti 1-.
                      Catutthaṁ issatthasuttaṁ
      [405] Sāvatthiyaṁ ... Ekamantaṁ nisinno kho rājā pasenadikosalo
 bhagavantaṁ etadavoca kattha nu 2- kho bhante dānaṁ dātabbanti.
 Yattha kho mahārāja cittaṁ pasīdatīti. Kattha pana bhante dinnaṁ
 mahapphalanti.
      [406] Aññaṁ kho etaṁ mahārāja kattha dānaṁ dātabbaṁ aññaṁ
 panetaṁ kattha dinnaṁ mahapphalanti sīlavato kho mahārāja dinnaṁ
 mahapphalaṁ no tathā dussīle. Tena hi mahārāja taññevettha
 paṭipucchissāmi yathā te khameyya tathā naṁ byākareyyāsi.
      [407] Taṁ kiṁ maññasi mahārāja idha tyassa yuddhaṁ paccupaṭṭhitaṁ
 saṅgāmo samupabyūḷho atha āgaccheyya khattiyakumāro asikkhito
 akatahattho akatayoggo akatupāsano < PTS. S I, 99 >bhīru chambhī utrāsī palāyī
 bhareyyāsi taṁ purisaṁ attho ca te tādisena purisenāti. Nāhaṁ

  *  *  *  *  *  *
  Footnote:1 Ma. Yu. samphalanti. 2 Sī. kathannūti pāṭho.
-------------------------------------------------
[page 144]
 Bhante bhareyyaṁ taṁ purisaṁ na ca me attho tādisena purisenāti.
 Atha āgaccheyya brāhmaṇakumāro asikkhito .pe. Atha āgaccheyya
 vessakumāro asikkhito .pe. Atha āgaccheyya suddakumāro asikkhito
 .pe. Na ca me attho tādisena purisenāti.
      [408] Taṁ kiṁ maññasi mahārāja idha tyassa yuddhaṁ paccupaṭṭhitaṁ
 saṅgāmo samupabyūḷho atha āgaccheyya khattiyakumāro susikkhito
 katahattho katayoggo katupāsano abhīru acchambhī anutrāsī apalāyī
 bhareyyāsi taṁ purisaṁ attho ca te tādisena purisenāti.
 Bhareyyāhaṁ bhante taṁ purisaṁ attho ca me tādisena purisenāti.
 Atha āgaccheyya brāhmaṇakumāro .pe. Atha āgaccheyya vessakumāro
 .pe. Atha āgaccheyya suddakumāro susikkhito katahattho
 katayoggo katupāsano abhīru acchambhī anutrāsī apalāyī bhareyyāsi
 taṁ purisaṁ attho ca te tādisena purisenāti. Bhareyyāhaṁ bhante taṁ
 purisaṁ attho ca me tādisena purisenāti.
      [409] Evameva kho mahārāja yasmā [1]- cepi kulā agārasmā
 anagāriyaṁ pabbajito hoti so ca hoti pañcaṅgavippahīno pañcaṅgasamannāgato
 tasmiṁ dinnaṁ mahapphalaṁ hoti. Katamāni pañcaṅgāni
 pahīnāni honti. Kāmacchando pahīno hoti byāpādo pahīno
 hoti thīnamiddhaṁ pahīnaṁ hoti uddhaccakukkuccaṁ pahīnaṁ hoti vicikicchā
 pahīnā hoti. Imāni pañcaṅgāni pahīnāni honti. Katamehi

  *  *  *  *  *  *
  Footnote:1 Ma. Yu. etthantare kasmāti dissati.
-------------------------------------------------
[page 145]
 Pañcahaṅgehi samannāgato hoti. Asekkhena sīlakkhandhena samannāgato
 hoti asekkhena samādhikkhandhena samannāgato hoti asekkhena
 paññākkhandhena < PTS. S I, 100 >samannāgato hoti asekkhena vimuttikkhandhena
 samannāgato hoti asekkhena vimuttiñāṇadassanakkhandhena
 samannāgato hoti. Imehi pañcahaṅgehi samannāgato hoti.
 Iti pañcaṅgavippahīne pañcaṅgasamannāgate dinnaṁ mahapphalanti.
      [410] Idamavoca bhagavā .pe. Satthā
           issatthaṁ balaviriyañca yasmiṁ vijjetha māṇave
           taṁ yuddhattho bhare rājā nāsūraṁ jātipaccayā
           tatheva khantisoraccaṁ dhammā yasmiṁ patiṭṭhitā
           tamariyavutti 1- medhāviṁ hīnajaccampi pūjaye
           kāraye assame ramme vāsayettha bahussute
           papañcavivane kayirā dugge saṅkamanāni ca
           annaṁ pānaṁ khādanīyaṁ vatthasenāsanāni ca
           dadeyya ujubhūtesu vippasannena cetasā
           yathāpi 2- megho thanayaṁ vijjumālī satakkuku 3-
           thalaṁ ninnañca pūreti abhivassaṁ vasundharaṁ
           tatheva saddho sutavā abhisaṅkhacca bhojanaṁ
           vaṇibbake tappayati annapānena paṇḍito
           anumodamāno pakireti detha dethāti bhāsati

  *  *  *  *  *  *
  Footnote:1 Ma. ariyavuttiṁ medhāviṁ. Yu. tamariyavuttiṁ. 2 Ma. Yu. yathāhi. 3 Ma. Yu. satakkaku.
-------------------------------------------------
[page 146]
           Tañhissa tajjitaṁ 1- hoti devasseva pavassato
           sā puññadhārā vipulā dātāraṁ abhivassatīti.
                     Pañcamaṁ pabbatopamasuttaṁ
      [411] Sāvatthīnidānaṁ. Atha kho rājā pasenadikosalo
 divādivassa yena bhagavā tenupasaṅkami upasaṅkamitvā bhagavantaṁ abhivādetvā
 ekamantaṁ nisīdi. Ekamantaṁ nisinnaṁ kho rājānaṁ pasenadikosalaṁ
 bhagavā etadavoca handa kuto nu tvaṁ mahārāja āgacchasi
 divādivassāti. Yāni tāni bhante raññaṁ khattiyānaṁ muddhāvasittānaṁ
 issariyamadamattānaṁ kāmagedhapariyuṭṭhitānaṁ janapadatthāvariyappattānaṁ
 mahantaṁ paṭhavīmaṇḍalaṁ abhivijiya ajjhāvasantānaṁ rājakaraṇīyāni
 bhavanti tesvāhaṁ 2- etarahi ussukkaṁ āpannoti.
      [412] Taṁ kiṁ maññasi mahārāja idha te puriso < PTS. S I, 101 >āgaccheyya
 puratthimāya disāya saddhāyiko paccayiko so taṁ upasaṅkamitvā
 evaṁ vadeyya yagghe mahārāja jāneyya 3- ahaṁ āgacchāmi puratthimāya
 disāya tatthaddasaṁ mahantaṁ pabbataṁ abbhasamaṁ sabbe pāṇe
 nippothento 4- āgacchati yante mahārāja karaṇīyaṁ taṁ karohīti.
 Atha dutiyo puriso āgaccheyya dakkhiṇāya disāya .pe. Atha
 tatiyo puriso āgaccheyya pacchimāya disāya .pe. Atha catuttho
 puriso āgaccheyya uttarāya disāya saddhāyiko paccayiko so

  *  *  *  *  *  *
  Footnote:1 Po. Ma. Yu. gajjitaṁ. 2 Ma. tesu khvāhaṁ. 3 Ma. Yu. jāneyyāsi. 4 Sī. Yu.
 nipuphoṭento. Ma. nipphothenuto.
-------------------------------------------------
[page 147]
 Taṁ upasaṅkamitvā evaṁ vadeyya yagghe mahārāja jāneyya 1- ahaṁ
 āgacchāmi uttarāya disāya tatthaddasaṁ mahantaṁ pabbataṁ abbhasamaṁ
 sabbe pāṇe nippothento āgacchati yante mahārāja karaṇīyaṁ
 taṁ karohīti. Evarūpe te mahārāja mahati mahabbhaye samuppanne
 dāruṇe manussakkhaye 2- dullabhe manussatte kimassa karaṇīyanti.
 Evarūpe me bhante mahati mahabbhaye samuppanne dāruṇe manussakkhaye
 dullabhe manussatte kimassa karaṇīyaṁ aññatra dhammacariyāya aññatra
 samacariyāya aññatra kusalakiriyāya aññatra puññakiriyāyāti.
      [413] Ārocemi kho te mahārāja paṭivedemi kho te
 mahārāja adhivattati kho taṁ mahārāja jarāmaraṇaṁ adhivattamāne ca
 te mahārāja jarāmaraṇe kimassa karaṇīyanti. Adhivattamāne ca
 me bhante jarāmaraṇe kimassa karaṇīyaṁ aññatra dhammacariyāya
 aññatra samacariyāya aññatra kusalakiriyāya aññatra puññakiriyāya
 yāni tāni bhante raññaṁ khattiyānaṁ muddhāvasittānaṁ issariyamadamattānaṁ
 kāmagedhapariyuṭṭhitānaṁ janapadatthāvariyappattānaṁ mahantaṁ paṭhavīmaṇḍalaṁ
 abhivijiya ajjhāvasantānaṁ hatthiyuddhāni bhavanti tesampi
 bhante hatthiyuddhānaṁ natthi gati natthi visayo adhivattamāne
 jarāmaraṇe yānipi tāni bhante raññaṁ khattiyānaṁ muddhāvasittānaṁ
 .pe. Ajjhāvasantānaṁ assayuddhāni bhavanti .pe. Rathayuddhāni

  *  *  *  *  *  *
  Footnote:1 Ma. Yu. jāneyyāsi. 2 Ma. manussakāye.
-------------------------------------------------
[page 148]
 Bhavanti .pe. Pattiyuddhāni bhavanti tesampi < PTS. S I, 102 >bhante pattiyuddhānaṁ
 natthi gati natthi visayo adhivattamāne jarāmaraṇe santi kho
 pana bhante imasmiṁ rājakule mantino mahāmattā ye pahonti
 āgate paccatthike mantehi bhedayituṁ tesampi bhante mantayuddhānaṁ
 natthi gati natthi visayo adhivattamāne jarāmaraṇe saṁvijjati kho
 pana bhante imasmiṁ rājakule pahūtaṁ hiraññasuvaṇṇaṁ bhūmigatañceva
 vehāsaṭṭhañca yena mayaṁ pahoma āgate paccatthike dhanena upalāpetuṁ
 tesampi bhante dhanayuddhānaṁ natthi gati natthi visayo adhivattamāne
 jarāmaraṇe adhivattamāne ca me bhante jarāmaraṇe kimassa karaṇīyaṁ
 aññatra dhammacariyāya aññatra samacariyāya aññatra kusalakiriyāya
 aññatra puññakiriyāyāti.
      [414] Evametaṁ mahārāja evametaṁ adhivattamāne ca te
 jarāmaraṇe kimassa karaṇīyaṁ aññatra dhammacariyāya aññatra samacariyāya
 aññatra kusalakiriyāya aññatra puññakiriyāyāti.
      [415] Idamavoca bhagavā .pe. Satthā
           yathāpi selā vipulā nabhaṁ āhacca pabbatā
           samantā anupariyeyyuṁ nippothentā 1- catuddisā
           evaṁ jarā ca maccu ca adhivattanti pāṇino
           khattiye brāhmaṇe vesse sudde caṇḍālapukkuse

  *  *  *  *  *  *
  Footnote:1 Po. Ma. Yu. nippothenuto.
-------------------------------------------------
[page 149]
           Na kiñci 1- parivajjeti sabbamevābhimaddati
           na tattha hatthīnaṁ bhūmi na rathānaṁ na pattiyā
           na cāpi mantayuddhena sakkā jetuṁ dhanena vā
           tasmā hi paṇḍito poso sampassaṁ atthamattano
           buddhe dhamme ca saṅghe ca dhīro saddhaṁ nivesaye
           yo dhammacārī 2- kāyena vācāya uda cetasā
           idheva naṁ pasaṁsanti pecca sagge pamodatīti.
                        Kosalasaṁyuttaṁ samattaṁ.
                            Tassuddānaṁ
           puggalo ayyikā loko issatthaṁ pabbatopamaṁ 3-
           desitaṁ buddhaseṭṭhena imaṁ kosalapañcakaṁ.
                     ----------------

  *  *  *  *  *  *
  Footnote:1 kañcītipi pāṭhena bhavitabbaṁ. 2 Ma. yo dhammaṁ cari kāyena. 3 Ma. pabbatūpamā.
-------------------------------------------------
[page 150]
                         Mārasaṁyuttaṁ
                      paṭhamavaggo paṭhamo
                        --------
                      paṭhamaṁ tapokammasuttaṁ
      [416] < PTS. S I, 103 >Evamme sutaṁ ekaṁ samayaṁ bhagavā uruvelāyaṁ viharati
 najjā nerañjarāya tīre ajapālanigrodhe 1- paṭhamābhisambuddho.
 Atha kho bhagavato rahogatassa paṭisallīnassa evaṁ cetaso parivitakko
 udapādi mutto vatamhi tāya dukkarakārikāya sādhu mutto
 vatamhi tāya anatthasañhitāya dukkarakārikāya sādhu vatamhi satto 2-
 bodhisamajjhagūti 3-.
      [417] Atha kho māro pāpimā bhagavato cetasā ceto
 parivitakkamaññāya yena bhagavā tenupasaṅkami upasaṅkamitvā bhagavantaṁ gāthāya
 ajjhabhāsi
           tapokammā apakkamma yena sujjhanti māṇavā
           asuddho maññasi 4- suddho suddhimaggaṁ 5- aparaddhoti.
      [418] Atha kho bhagavā māro ayaṁ pāpimā iti viditvā
 māraṁ pāpimantaṁ gāthāhi ajjhabhāsi

  *  *  *  *  *  *
  Footnote:1 Ma. Yu. ajapālanigrodhamūle. 2 Ma. mutto. 3 Sī. Yu. sādhu ṭhito sato bodhiṁ
 samajjhaganti. 4 Yu. maññati. 5 Ma. suddhimaggā.
-------------------------------------------------
[page 151]
           Anatthasañhitaṁ ñatvā yaṅkiñci aparaṁ 1- tapaṁ
           sabbaṁ natthāvahaṁ 2- hoti piyārittaṁva dhammani
           sīlaṁ samādhiṁ paññañca maggaṁ bodhāya bhāvayaṁ
           pattosmi paramaṁ suddhiṁ nihato tvamasi antakāti.
 Atha kho māro pāpimā jānāti maṁ bhagavā jānāti maṁ sugatoti
 dukkhī dummano tatthevantaradhāyīti.
                       Dutiyaṁ nāgasuttaṁ
      [419] Evamme sutaṁ ekaṁ samayaṁ bhagavā uruvelāyaṁ viharati
 najjā nerañjarāya tīre ajapālanigrodhe paṭhamābhisambuddho. < PTS. S I, 104 >Tena
 kho pana samayena bhagavā rattandhakāratimisāyaṁ ajjhokāse nisinno
 hoti. Devo ca ekamekaṁ phusāyati.
      [420] Atha kho māro pāpimā bhagavato bhayaṁ chambhitattaṁ lomahaṁsaṁ
 uppādetukāmo mahantaṁ hatthirājavaṇṇaṁ abhinimminitvā yena bhagavā
 tenupasaṅkami. Seyyathāpi nāma mahāariṭṭhako maṇi evamassa sīsaṁ
 hoti. Seyyathāpi nāma suddhaṁ rūpiyaṁ evamassa dantā honti.
 Seyyathāpi nāma mahatī naṅgalīsā evamassa soṇḍo hoti.
      [421] Atha kho bhagavā māro ayaṁ pāpimā iti viditvā
 māraṁ pāpimantaṁ gāthāya ajjhabhāsi
           saṁsāraṁ 3- dīghamaddhānaṁ vaṇṇaṁ katvā subhāsubhaṁ
           alante tena pāpima nihato tvamasi antakāti.

  *  *  *  *  *  *
  Footnote:1 Ma. amaraṁ. 2 Yu. sabbā natthāvahaṁ hoti. 3 Po. Ma. saṁsaraṁ.
-------------------------------------------------
[page 152]
 Atha kho māro pāpimā jānāti maṁ bhagavā jānāti maṁ sugatoti
 dukkhī dummano tatthevantaradhāyīti.
                        Tatiyaṁ subhasuttaṁ
      [422] Evamme sutaṁ ekaṁ samayaṁ bhagavā uruvelāyaṁ viharati
 najjā nerañjarāya tīre ajapālanigrodhe paṭhamābhisambuddho. Tena
 kho pana samayena bhagavā rattandhakāratimisāyaṁ ajjhokāse nisinno
 hoti. Devo ca ekamekaṁ phusāyati.
      [423] Atha kho māro pāpimā bhagavato bhayaṁ chambhitattaṁ lomahaṁsaṁ
 uppādetukāmo yena bhagavā tenupasaṅkami upasaṅkamitvā bhagavato
 avidūre uccāvacā vaṇṇanibhā upadaṁseti subhā ceva asubhā ca.
      [424] Atha kho bhagavā māro ayaṁ pāpimā iti viditvā
 māraṁ pāpimantaṁ gāthāhi ajjhabhāsi
           saṁsāraṁ dīghamaddhānaṁ vaṇṇaṁ katvā subhāsubhaṁ
           alante tena pāpima nihato tvamasi antaka
           ye ca kāyena vācāya manasā ca susaṁvutā
           na te māravasānugā na te mārassa paccagūti 1-.
 Atha kho māro pāpimā .pe. Tatthevantaradhāyīti.
                     Catutthaṁ paṭhamapāsasuttaṁ
      [425] < PTS. S I, 105 >Evamme sutaṁ ekaṁ samayaṁ bhagavā bārāṇasiyaṁ viharati
 isipatane migadāye. Tatra kho bhagavā bhikkhū āmantesi bhikkhavoti.

  *  *  *  *  *  *
  Footnote:1 Ma. paddhagū.
-------------------------------------------------
[page 153]
 Bhadanteti te bhikkhū bhagavato paccassosuṁ. Bhagavā etadavoca
 mayhaṁ kho bhikkhave yonisomanasikārā yonisosammappadhānā anuttarā
 vimutti anuppattā anuttarā vimutti sacchikatā tumhepi bhikkhave
 yonisomanasikārā yonisosammappadhānā anuttaraṁ vimuttiṁ anupāpuṇātha
 anuttaraṁ vimuttiṁ sacchikarothāti.
     [426] Atha kho māro pāpimā yena bhagavā tenupasaṅkami
 upasaṅkamitvā bhagavantaṁ gāthāya ajjhabhāsi
           bandhosi 1- mārapāsena ye dibbā ye ca mānusā
           mārabandhanabandhosi na me samaṇa mokkhasīti.
     [427] Muttāhaṁ 2- mārapāsena ye dibbā ye ca mānusā
           mārabandhanamuttomhi nihato tvamasi antakāti.
 Atha kho māro pāpimā .pe. Tatthevantaradhāyīti.
                     Pañcamaṁ dutiyapāsasuttaṁ
     [428] Evamme sutaṁ ekaṁ samayaṁ bhagavā bārāṇasiyaṁ viharati
 isipatane migadāye. Tatra kho bhagavā bhikkhū āmantesi bhikkhavoti.
 Bhadanteti te bhikkhū bhagavato paccassosuṁ. Bhagavā etadavoca
 muttāhaṁ 3- bhikkhave sabbapāsehi ye dibbā ye ca mānusā tumhepi
 bhikkhave muttā sabbapāsehi ye dibbā ye ca mānusā caratha
 bhikkhave cārikaṁ bahujanahitāya bahujanasukhāya lokānukampāya atthāya

  *  *  *  *  *  *
  Footnote:1 Sī. Yu. baddhosi. 2-3 Ma. Yu. muttohaṁ.
-------------------------------------------------
[page 154]
 Hitāya sukhāya devamanussānaṁ mā ekena dve agamittha 1- desetha
 bhikkhave dhammaṁ ādikalyāṇaṁ majjhekalyāṇaṁ pariyosānakalyāṇaṁ
 sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsetha
 santi sattā apparajakkhajātikā assavanatā < PTS. S I, 106 >dhammassa parihāyanti
 bhavissanti dhammassa aññātāro ahampi bhikkhave yena uruvelā
 senānigamo 2- tenupasaṅkamissāmi dhammadesanāyāti.
     [429] Atha kho māro pāpimā yena bhagavā tenupasaṅkami
 upasaṅkamitvā bhagavantaṁ gāthāya ajjhabhāsi
           bandhosi 3- sabbapāsehi ye dibbā ye ca mānusā
           mahābandhanabandhosi na me samaṇa mokkhasīti.
     [430] Muttohaṁ sabbapāsehi ye dibbā ye ca mānusā
           mahābandhanamuttomhi nihato tvamasi antakāti.
 Atha kho māro pāpimā .pe. Tatthevantaradhāyīti.
                       Chaṭṭhaṁ sappasuttaṁ
     [431] Evamme sutaṁ ekaṁ samayaṁ bhagavā rājagahe viharati
 veḷuvane kalandakanivāpe. Tena kho pana samayena bhagavā rattandhakāratimisāyaṁ
 ajjhokāse 4- nisinno hoti. Devo ca ekamekaṁ
 phusāyati.

  *  *  *  *  *  *
  Footnote:1 Yu. agamettha. 2 vinayapotthake yena uruvelā yena senānigamoti īdiso pāṭho
 dissati. 3 Ma. Yu. baddhosi. 4 Ma. abbhokāse.
-------------------------------------------------
[page 155]
      [432] Atha kho māro pāpimā bhagavato bhayaṁ chambhitattaṁ
 lomahaṁsaṁ uppādetukāmo mahantaṁ sapparājavaṇṇaṁ abhinimminitvā
 yena bhagavā tenupasaṅkami. Seyyathāpi nāma mahatī ekarukkhikā
 nāvā evamassa kāyo hoti. Seyyathāpi nāma mahantaṁ soṇḍikā
 kilañjaṁ 1- evamassa phaṇo hoti. Seyyathāpi nāma mahatī kosalikā
 kaṁsapāṭi evamassa akkhīni bhavanti. Seyyathāpi nāma deve gaḷagaḷāyante
 vijjullatā niccharanti evamassa mukhato jivhā niccharanti.
 Seyyathāpi nāma kammāragaggariyā dhamamānāya saddo hoti evamassa
 assāsapassāsānaṁ saddo hoti.
      [433] Atha kho bhagavā māro ayaṁ pāpimā iti viditvā
 māraṁ pāpimantaṁ gāthāhi ajjhabhāsi
                 yo suññagehāni sevati
                 seyyā 2- so muni attasaññato
                 vossajja careyya tattha so
                 paṭirūpañhi tathāvidhassa taṁ
                 carakā bahū bheravā bahū
                 atho ḍaṁsasiriṁsapā bahū
                 lomampi na tattha iñjaye
                 suññāgāragato mahā muni

  *  *  *  *  *  *
  Footnote:1 Yu. kilañjā. 2 Yu. seyyo.
-------------------------------------------------
[page 156]
                 Nabhaṁ phaleyya paṭhavī caleyya
                 sabbeva 1- pāṇā uda santaseyyuṁ
                 sallampi ce urasi kampaseyyuṁ 2-
                 upadhīsu tāṇaṁ na karonti buddhāti.
 Atha kho māro pāpimā jānāti maṁ bhagavā jānāti maṁ sugatoti
 dukkhī dummano tatthevantaradhāyīti.
                      Sattamaṁ suppatisuttaṁ
      [434] Evamme sutaṁ ekaṁ samayaṁ bhagavā rājagahe viharati
 veḷuvane kalandakanivāpe. Atha kho bhagavā bahudeva rattiṁ ajjhokāse 3-
 caṅkamitvā rattiyā paccūsasamayaṁ pāde pakkhāletvā vihāraṁ
 pavisitvā dakkhiṇena passena sīhaseyyaṁ kappesi pādena pādaṁ
 accādhāya sato sampajāno uṭṭhānasaññaṁ manasikaritvā.
      [435] Atha kho māro pāpimā yena bhagavā tenupasaṅkami
 upasaṅkamitvā bhagavantaṁ gāthāya ajjhabhāsi
                 kiṁ soppasi kiṁ nu soppasi
                 kimidaṁ soppasi dubbhato 4- viya
                 suññamagāranti soppasi
                 kimidaṁ soppasi suriye uggateti.

  *  *  *  *  *  *
  Footnote:1 Ma. Yu. sabbepi. 2 Sī. Yu. pakampayeyyuṁ. Ma. kappareyya. 3 Ma. abbhokāse.
 4 Ma. dubbhago. Yu. dubbhayo.
-------------------------------------------------
[page 157]
           [436] Yassa jālinī visattikā
                 taṇhā natthi kuhiñci netave
                 sabbapadhīnaṁ parikkhayā buddho
                 soppati kiṁ tavettha mārāti.
 Atha kho māro pāpimā .pe. Tatthevantaradhāyīti.
                      Aṭṭhamaṁ nandanasuttaṁ
      [437] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme.
      [438] Atha kho māro pāpimā yena bhagavā tenupasaṅkami
 upasaṅkamitvā bhagavato santike imaṁ gāthaṁ abhāsi
                 nandati puttehi puttimā
                 gomiko gohi 1- tatheva nandati
                 upadhīhi narassa nandanā
                 na hi so nandati yo nirūpadhīti.
           [439] Socati puttehi puttimā
                 gomiko gohi tatheva socati
                 upadhīhi narassa socanā
                 na hi so socati yo nirūpadhīti.
 Atha kho māro pāpimā jānāti maṁ bhagavā jānāti maṁ sugatoti
 dukkhī dummano tatthevantaradhāyīti.

  *  *  *  *  *  *
  Footnote:1 Ma. gomā gobhi.
-------------------------------------------------
[page 158]
                      Navamaṁ paṭhamāayusuttaṁ
      [440] Evamme sutaṁ ekaṁ samayaṁ bhagavā rājagahe viharati
 veḷuvane kalandakanivāpe. Tatra kho bhagavā bhikkhū āmantesi
 bhikkhavoti. Bhadanteti te bhikkhū bhagavato paccassosuṁ. Bhagavā
 etadavoca appamidaṁ bhikkhave manussānaṁ āyu gamanīyo samparāyo
 kattabbaṁ kusalaṁ caritabbaṁ brahmacariyaṁ natthi jātassa amaraṇaṁ yo
 bhikkhave ciraṁ jīvati so vassasataṁ appaṁ vā bhiyyoti.
      [441] Atha kho māro pāpimā yena bhagavā tenupasaṅkami
 upasaṅkamitvā bhagavantaṁ gāthāya ajjhabhāsi
           dīghamāyu manussānaṁ na naṁ hiḷe suporiso
           careyya khīramattova natthi maccussa āgamoti.
     [442] Appamāyu manussānaṁ hiḷeyya naṁ suporiso
           careyyādittasīsova natthi maccussa nāgamoti.
 Atha kho māro pāpimā .pe. Tatthevantaradhāyīti.
                      Dasamaṁ dutiyāayusuttaṁ
      [443] Ekaṁ samayaṁ bhagavā rājagahe .pe. Tatra kho bhagavā
 etadavoca appamidaṁ bhikkhave manussānaṁ āyu gamanīyo samparāyo
 kattabbaṁ kusalaṁ caritabbaṁ brahmacariyaṁ natthi jātassa amaraṇaṁ yo
 bhikkhave ciraṁ jīvati so vassasataṁ appaṁ vā bhiyyoti.
      [444] Atha kho māro pāpimā yena bhagavā tenupasaṅkami
-------------------------------------------------
[page 159]
 Upasaṅkamitvā bhagavantaṁ gāthāya ajjhabhāsi
           nāccayanti ahorattā jīvitaṁ nūparujjhati
           āyuṁ anucariyati 1- maccānaṁ nemiva rathakubbaranti.
     [445] Accayanti ahorattā jīvitaṁ uparujjhati
           āyu khīyati maccānaṁ kunnadīnaṁva odakanti.
 Atha kho māro pāpimā jānāti maṁ bhagavā jānāti maṁ sugatoti
 dukkhī dummano tatthevantaradhāyīti.
                       Paṭhamo vaggo.
                         Tassuddānaṁ
           tapokammañca nāgo ca subhaṁ pāsena te duve
           sappo suppati nandanaṁ āyunā apare duveti.
                        ---------

  *  *  *  *  *  *
  Footnote:1 Sī. pariyetītipi anupariyetītipi pāṭho. Yu. anupariyāti. Ma. āyu anupariyāyati.
-------------------------------------------------
[page 160]
                      Dutiyavaggo dutiyo
                      -------------
                      paṭhamaṁ pāsāṇasuttaṁ
      [446] Ekaṁ samayaṁ bhagavā rājagahe viharati gijjhakūṭe pabbate.
 Tena kho pana samayena bhagavā rattandhakāratimisāyaṁ ajjhokāse
 nisinno hoti. Devo ca ekamekaṁ phusāyati.
      [447] Atha kho māro pāpimā bhagavato bhayaṁ chambhitattaṁ lomahaṁsaṁ
 uppādetukāmo yena bhagavā tenupasaṅkami upasaṅkamitvā bhagavato
 avidūre mahante mahante pāsāṇe paggaḷesi 1-.
      [448] Atha kho bhagavā māro ayaṁ pāpimā iti viditvā
 māraṁ pāpimantaṁ gāthāya ajjhabhāsi
           sacepi kevalaṁ sabbaṁ gijjhakūṭaṁ gaḷeyyasi 2-
           neva sammā vimuttānaṁ buddhānaṁ atthi iñjitanti.
 Atha kho māro pāpimā jānāti maṁ bhagavā jānāti maṁ sugatoti
 dukkhī dummano tatthevantaradhāyīti.
                        Dutiyaṁ sīhasuttaṁ
      [449] Ekaṁ samayaṁ bhagavā sāvatthiyaṁ viharati jetavane anāthapiṇḍikassa

  *  *  *  *  *  *
  Footnote:1 Sī. pavaḍḍesītipi pavaddhesītipi pavaṭṭesītipi pāṭho. Ma. Yu. padālesi.
 2 Ma. Yu. calessasi.
-------------------------------------------------
[page 161]
 Piṇḍikassa ārāme. Tena kho pana samayena bhagavā mahatiyā
 parisāya parivuto dhammaṁ deseti. < PTS. S I, 110 >Atha kho mārassa pāpimato
 etadahosi ayaṁ kho samaṇo gotamo mahatiyā parisāya parivuto
 dhammaṁ deseti yannūnāhaṁ yena samaṇo gotamo tenupasaṅkameyyaṁ
 vicakkhukammāyāti.
      [450] Atha kho māro pāpimā yena bhagavā tenupasaṅkami
 upasaṅkamitvā bhagavantaṁ gāthāya ajjhabhāsi
           kiṁ nu sīhova nadasi parisāyaṁ visārado
           paṭimallo hi te atthi vijitāvī nu maññasīti.
     [451] Nadanti ve mahāvīrā parisāsu visāradā
           tathāgatā balappattā tiṇṇā loke vissattikanti.
 Atha kho māro pāpimā jānāti maṁ bhagavā jānāti maṁ sugatoti
 dukkhī dummano tatthevantaradhāyīti2.
                       Tatiyaṁ sakalikasuttaṁ
      [452] Evamme sutaṁ ekaṁ samayaṁ bhagavā rājagahe viharati
 maddakucchismiṁ migadāye. Tena kho pana samayena bhagavato pādo
 sakalikāya khato hoti. Bhusā sudaṁ bhagavato vedanā vattanti
 sārīrikā dukkhā tibbā kharā kaṭukā asātā amanāpā. Tā
 sudaṁ bhagavā sato sampajāno adhivāseti avihaññamāno. Atha kho
 bhagavā catugguṇaṁ saṅghāṭiṁ paññapetvā dakkhiṇena passena sīhaseyyaṁ
-------------------------------------------------
[page 162]
 Kappesi pādena pādaṁ accādhāya sato sampajāno.
      [453] Atha kho māro pāpimā yena bhagavā tenupasaṅkami
 upasaṅkamitvā bhagavantaṁ gāthāya ajjhabhāsi
                mandiyā nu [1]- sesi udāhu kāveyyamatto
                atthā nu te sampacurā na santi
                eko vivitte sayanāsanamhi
                niddāmukho 2- kimidaṁ soppasevāti.
          [454] Na mandiyā sayāmi nāpi kāveyyamatto
                atthaṁ sameccāhamapetasoko
                eko vivitte sayanāsanamhi
                sayāmahaṁ sabbabhūtānukampī
                yesampi sallaṁ urasi paviṭṭhaṁ
                muhuṁ muhuṁ hadayaṁ sevamānaṁ 3-
                tepīdha soppaṁ labhare sasallā
                kasmā 4- ahaṁ na supe vītasallo
                jaggaṁ na saṅkemi 5- napi bhemi sottuṁ
                rattindivā nānutapanti māmaṁ
                hāniṁ na passāmi kuhiñci loke
                tasmā supe sabbabhūtānukampīti.

  *  *  *  *  *  *
  Footnote:1 Ma. etthantare khosaddo atthi. 2 Sī. niddāsi kho. 3 Ma. Yu. vedhamānaṁ.
 4 Po. Ma. tasmā. 5 Ma. Yu. na saṅkenapi.
-------------------------------------------------
[page 163]
 Atha kho māro pāpimā jānāti maṁ bhagavā jānāti maṁ sugatoti
 dukkhī dummano tatthevantaradhāyīti.
                      Catutthaṁ paṭirūpasuttaṁ
      [455] Evamme sutaṁ ekaṁ samayaṁ bhagavā kosalesu viharati
 ekasālāyaṁ brāhmaṇagāme. Tena kho pana samayena bhagavā
 mahatiyā gihiparisāya parivuto dhammaṁ deseti. Atha kho mārassa
 pāpimato etadahosi ayaṁ kho samaṇo gotamo mahatiyā gihiparisāya
 parivuto dhammaṁ deseti yannūnāhaṁ yena samaṇo gotamo tenusaṅkameyyaṁ
 vicakkhukammāyāti.
      [456] Atha kho māro pāpimā yena bhagavā tenupasaṅkami
 upasaṅkamitvā bhagavantaṁ gāthāya ajjhābhāsi
           netaṁ tava paṭirūpaṁ yadaññamanusāsasi
           anurodhavirodhesu mā sajjittha 1- tadācaranti.
     [457] Hitānukampī sambuddho yadaññamanusāsati
           anurodhavirodhehi vippamutto tathāgatoti.
 Atha kho māro pāpimā jānāti maṁ bhagavā jānāti maṁ sugatoti
 dukkhī dummano tatthevantaradhāyīti.
                      Pañcamaṁ mānasasuttaṁ
      [458] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme.

  *  *  *  *  *  *
  Footnote:1 Ma. Yu. sajjittho.
-------------------------------------------------
[page 164]
      [459] Atha kho māro pāpimā yena bhagavā tenupasaṅkami
 upasaṅkamitvā bhagavantaṁ gāthāya ajjhabhāsi
           antalikkhacaro pāso yvāyaṁ carati mānaso
           tena taṁ bādhayissāmi na me samaṇa mokkhasīti.
     [460] Rūpā saddā gandhā rasā phoṭṭhabbā ca manoramā
           ettha me vigato chando nihato tvamasi antakāti.
 Atha kho māro pāpimā jānāti maṁ bhagavā jānāti maṁ sugatoti
 dukkhī dummano tatthevantaradhāyīti.
                       Chaṭṭhaṁ pattasuttaṁ
      [461] < PTS. S I, 112 >Sāvatthiyaṁ ārāme ... Tena kho pana samayena bhagavā
 pañcannaṁ upādānakkhandhānaṁ upādāya bhikkhū 1- dhammiyā kathāya
 sandasseti samādapeti samuttejeti sampahaṁseti. Te ca bhikkhū
 aṭṭhikatvā 2- manasikatvā sabbacetaso 3- samannāharitvā ohitasotā dhammaṁ
 suṇanti. Atha kho mārassa pāpimato etadahosi ayaṁ kho samaṇo
 gotamo pañcannaṁ upādānakkhandhānaṁ upādāya bhikkhū 4- dhammiyā kathāya
 sandasseti samādapeti samuttejeti sampahaṁseti te ca bhikkhū
 aṭṭhikatvā 5- manasikatvā sabbacetaso 6- samannāharitvā ohitasotā
 dhammaṁ suṇanti yannūnāhaṁ yena samaṇo gotamo tenupasaṅkameyyaṁ
 vicakkhukammāyāti. Tena kho pana samayena sambahulā pattā
 ajjhokāse nikkhittā honti.

  *  *  *  *  *  *
  Footnote:1-4 Ma. bhikkhūnaṁ. 2-5 Ma. aṭṭhiṁkatvā. 3-6 ma ... cetasā.
-------------------------------------------------
[page 165]
      [462] Atha kho māro pāpimā balibaddavaṇṇaṁ abhinimminitvā
 yena te pattā tenupasaṅkami. Atha kho aññataro bhikkhu aññataraṁ
 bhikkhuṁ etadavoca bhikkhu bhikkhu eso balibaddo patte bhindeyyāti.
 Evaṁ vutte bhagavā taṁ bhikkhuṁ etadavoca neso 1- bhikkhu balibaddo
 māro eso pāpimā tumhākaṁ vicakkhukammāya āgatoti.
      [463] Atha kho bhagavā māro ayaṁ pāpimā iti viditvā
 māraṁ pāpimantaṁ gāthāya ajjhabhāsi
           rūpaṁ vedayitaṁ saññaṁ 2- viññāṇaṁ yañca saṅkhataṁ
           nesohamasmi netaṁ me evaṁ tattha virajjati
           evaṁ virattaṁ khemattaṁ sabbasaññojanātitaṁ 3-
           anvesaṁ sabbaṭhānesu mārasenāpi nājjhagāti.
 Atha kho māro pāpimā .pe. Tatthevantaradhāyīti.
                  Sattamaṁ āyatanasuttaṁ
      [464] Ekaṁ samayaṁ bhagavā vesāliyaṁ viharati mahāvane
 kūṭāgārasālāyaṁ. < PTS. S I, 113 >Tena kho pana samayena bhagavā channaṁ phassāyatanānaṁ
 upādāya bhikkhū 4- dhammiyā kathāya sandasseti samādapeti samuttejeti
 sampahaṁseti. Te ca bhikkhū aṭṭhikatvā manasikatvā sabbacetaso
 samannāharitvā ohitasotā dhammaṁ suṇanti. Atha kho mārassa
 pāpimato etadahosi ayaṁ kho samaṇo gotamo channaṁ phassāyatanānaṁ
 upādāya bhikkhū 4- dhammiyā kathāya sandasseti samādapeti samuttejeti

  *  *  *  *  *  *
  Footnote:1 Ma. Yu. na so. 2 Ma. saññā. 3 sabbasaññojanātigaṁ. 4 Ma. bhikkhūnaṁ.
-------------------------------------------------
[page 166]
 Sampahaṁseti te ca bhikkhū aṭṭhikatvā manasikatvā sabbacetaso
 samannāharitvā ohitasotā dhammaṁ suṇanti yannūnāhaṁ yena samaṇo
 gotamo tenupasaṅkameyyaṁ vicakkhukammāyāti.
      [465] Atha kho māro pāpimā yena bhagavā tenupasaṅkami
 upasaṅkamitvā bhagavato avidūre mahantaṁ bhayabheravaṁ saddaṁ akāsi
 apissudaṁ paṭhavī maññe udrīyatīti 1-. Atha kho aññataro bhikkhu
 aññataraṁ bhikkhuṁ etadavoca bhikkhu bhikkhu esā paṭhavī maññe
 udrīyatīti. Evaṁ vutte bhagavā taṁ bhikkhuṁ etadavoca nesā
 bhikkhu paṭhavī udrīyati māro eso pāpimā tumhākaṁ vicakkhukammāya
 āgatoti.
      [466] Atha kho bhagavā māro ayaṁ pāpimā iti viditvā
 māraṁ pāpimantaṁ gāthāya ajjhabhāsi
           rūpā saddā gandhā rasā phassā dhammā ca kevalā
           etaṁ lokāmisaṁ ghoraṁ ettha loko vimucchito
           etañca samatikkamma sato buddhassa sāvako
           māradheyyamatikkamma ādiccova virocatīti.
 Atha kho māro .pe. Tatthevantaradhāyīti.
                       Aṭṭhamaṁ piṇḍasuttaṁ
      [467] Ekaṁ samayaṁ bhagavā magadhesu viharati pañcasālāyaṁ
 brāhmaṇagāme. < PTS. S I, 114 >Tena kho pana samayena pañcasālāyaṁ brāhmaṇagāme

  *  *  *  *  *  *
  Footnote:1 Po. Ma. itisaddo natthi.
-------------------------------------------------
[page 167]
 Kumārakānaṁ 1- pāhunakāni bhavanti. Atha kho bhagavā pubbaṇhasamayaṁ
 nivāsetvā pattacīvaramādāya pañcasālaṁ brāhmaṇagāmaṁ piṇḍāya
 pāvisi. Tena kho pana samayena pañcasāleyyakā brāhmaṇagahapatikā
 mārena pāpimatā anvāviṭṭhā bhavanti mā samaṇo gotamo
 piṇḍamalatthāti. Atha kho bhagavā yathā dhotena pattena pañcasālaṁ
 brāhmaṇagāmaṁ piṇḍāya pāvisi tathā dhotena pattena paṭikkami.
      [468] Atha kho māro pāpimā yena bhagavā tenupasaṅkami
 upasaṅkamitvā bhagavantaṁ etadavoca api samaṇa [2]- piṇḍamalatthāti.
 Tathā nu tvaṁ pāpima akāsi yathāhaṁ piṇḍaṁ na labheyyanti. Tena
 hi bhante bhagavā dutiyampi pañcasālaṁ brāhmaṇagāmaṁ piṇḍāya
 pavisatu tathāhaṁ karissāmi yathā bhagavā piṇḍaṁ lacchatīti.
     [469] Apuññaṁ pasavi māro āsajjanaṁ tathāgataṁ
           kiṁ nu maññasi pāpima na me pāpaṁ vipaccati
           susukhaṁ vata jīvāma yesanno natthi kiñcanaṁ
           pītibhakkhā bhavissāma devā ābhassarā yathāti.
 Atha kho māro pāpimā jānāti maṁ bhagavā jānāti maṁ sugatoti
 dukkhī dummano tatthevantaradhāyīti.
                       Navamaṁ kassakasuttaṁ
      [470] Sāvatthīnidānaṁ. Tena kho pana samayena bhagavā bhikkhū
 nibbānapaṭisaṁyuttāya dhammiyā kathāya sandasseti samādapeti samuttejeti

  *  *  *  *  *  *
  Footnote:1 Po. Ma. kumārikānaṁ. 2 Ma. etthantare tavanti dissati.
-------------------------------------------------
[page 168]
 Sampahaṁseti. Te ca bhikkhū aṭṭhikatvā manasikatvā sabbacetaso
 samannāharitvā ohitasotā dhammaṁ suṇanti. < PTS. S I, 115 >Atha kho mārassa
 pāpimato etadahosi ayaṁ kho samaṇo gotamo bhikkhū nibbānapaṭisaṁyuttāya
 dhammiyā kathāya .pe. Yannūnāhaṁ yena samaṇo gotamo
 tenupasaṅkameyyaṁ vicakkhukammāyāti.
      [471] Atha kho māro pāpimā kassakavaṇṇaṁ abhinimminitvā
 mahantaṁ naṅgalaṁ khandhe karitvā dīghaṁ pācanayaṭṭhiṁ gahetvā haṭahaṭakeso
 sāṇasāṭakanivattho 1- kaddamamakkhitehi pādehi yena bhagavā tenupasaṅkami
 upasaṅkamitvā bhagavantaṁ etadavoca api samaṇa balibadde addasāti.
 Kiṁ pana pāpima te balibaddehīti. Mameva samaṇa cakkhu mama rūpā
 mama cakkhusamphassaviññāṇāyatanaṁ kuhiṁ me samaṇa gantvā mokkhasi
 mameva samaṇa sotaṁ mama saddā .pe. Mameva samaṇa ghānaṁ mama
 gandhā .pe. Mameva samaṇa jivhā mama rasā .pe. Mameva
 samaṇa kāyo mama phoṭṭhabbā .pe. Mameva samaṇa mano mama
 dhammā mama manosamphassaviññāṇāyatanaṁ kuhiṁ me samaṇa gantvā
 mokkhasīti.
      [472] Taveva pāpima cakkhuṁ tava rūpā tava cakkhusamphassaviññāṇāyatanaṁ
 yattha ca kho pāpima natthi cakkhu natthi rūpā
 natthi cakkhusamphassaviññāṇāyatanaṁ agati tava tattha pāpima taveva

  *  *  *  *  *  *
  Footnote:1 Yu. sāṇasāṭinivattho.
-------------------------------------------------
[page 169]
 Pāpima sotaṁ tava saddā tava sotasamphassaviññāṇāyatanaṁ yattha
 ca kho pāpima natthi sotaṁ natthi saddā natthi sotasamphassaviññāṇāyatanaṁ
 agati tava tattha pāpima taveva pāpima ghānaṁ
 tava gandhā tava ghānasamphassaviññāṇāyatanaṁ yattha ca kho pāpima
 natthi ghānaṁ natthi gandhā natthi ghānasamphassaviññāṇāyatanaṁ agati
 tava tattha pāpima < PTS. S I, 116 >taveva pāpima jivhā tava rasā tava jivhāsamphassa-
 viññāṇāyatanaṁ .pe. Taveva pāpima kāyo tava phoṭṭhabbā
 tava kāyasamphassaviññāṇāyatanaṁ .pe. Taveva pāpima mano tava
 dhammā tava manosamphassaviññāṇāyatanaṁ yattha ca kho pāpima
 natthi mano natthi dhammā natthi manosamphassaviññāṇāyatanaṁ agati
 tava tattha pāpimāti.
     [473] Yaṁ vadanti mamayidanti ye vadanti mamanti ca
           ettha ce te mano atthi na me samaṇa mokkhasīti.
     [474] Yaṁ vadanti na taṁ mayhaṁ ye vadanti na te ahaṁ
           evaṁ pāpima jānāhi na me maggampi dakkhasīti.
 Atha kho māro pāpimā .pe. Tatthevantaradhāyīti.
                       Dasamaṁ rajjasuttaṁ
      [475] Ekaṁ samayaṁ bhagavā kosalesu viharati himavantappadese 1-
 araññakuṭikāyaṁ. Atha kho bhagavato rahogatassa paṭisallīnassa evaṁ

  *  *  *  *  *  *
  Footnote:1 Sī. himavantapasse.
-------------------------------------------------
[page 170]
 Cetaso parivitakko udapādi sakkā nu kho rajjaṁ kāretuṁ ahanaṁ
 aghātanaṁ ajinaṁ ajāpayaṁ asocaṁ asocāpayaṁ dhammenāti.
      [476] Atha kho māro pāpimā bhagavato cetasā ceto
 parivitakkamaññāya yena bhagavā tenupasaṅkami upasaṅkamitvā bhagavantaṁ
 etadavoca kāretu bhante bhagavā rajjaṁ kāretu sugato rajjaṁ
 ahanaṁ aghātanaṁ ajinaṁ ajāpayaṁ asocaṁ asocāpayaṁ dhammenāti.
 Kiṁ pana me tvaṁ pāpima passasi yaṁ 1- maṁ tvaṁ evaṁ vadesi kāretu
 bhante bhagavā rajjaṁ kāretu sugato rajjaṁ ahanaṁ aghātayaṁ ajinaṁ
 ajāpayaṁ asocaṁ asocāpayaṁ dhammenāti. Bhagavato 2- kho bhante
 cattāro iddhipādā bhāvitā bahulīkatā yānīkatā vatthukatā anuṭṭhitā
 paricitā susamāraddhā ākaṅkhamāno pana bhante bhagavā himavantaṁ
 pabbatarājaṁ suvaṇṇantveva adhimucceyya suvaṇṇapabbatassāti. 3-
     [477] < PTS. S I, 117 >Pabbattassa suvaṇṇassa jātarūpassa kevalā 4-
           dvitāva nālamekassa 5- iti viddhā 6- samañcare
                  yo dukkhamaddakkhi yatonidānaṁ
                  kāmesu so jantu kathaṁ nameyya
                  upadhiṁ viditvāna saṅgoti loke
                  tasseva jantu vinayāya sikkheti.

  *  *  *  *  *  *
  Footnote:1 Sī. kiṁ. 2 Ma. Yu. bhagavatā. 3 Ma. suvaṇṇañcapanassāti. 4 Ma. Yu.
 kevalo. 5 Sī. vittavinālamekassa. 6 Sī. viditvāti vā vidvāti vā pāṭho.
 Yu. vidvā. Ma. vijjā.
-------------------------------------------------
[page 171]
      Atha kho māro pāpimā jānāti maṁ bhagavā jānāti maṁ
 sugatoti dukkhī dummano tatthevantaradhāyīti.
                        Dutiyo vaggo.
                         Tassuddānaṁ
           pāsāṇo sīho sakalikaṁ paṭirūpañca mānasaṁ
           pattaṁ āyatanaṁ piṇḍaṁ kassakaṁ rajjena te dasāti.
                        ---------
-------------------------------------------------
[page 172]
                      Tatiyavaggo tatiyo
                          -----
                      paṭhamaṁ sambahulasuttaṁ
      [478] Evamme sutaṁ ekaṁ samayaṁ bhagavā sakkesu viharati
 silāvatiyaṁ. Tena kho pana samayena sambahulā bhikkhū bhagavato
 avidūre appamattā ātāpino pahitattā viharanti.
      [479] Atha kho māro pāpimā brāhmaṇavaṇṇaṁ abhinimminitvā
 mahantena jaṭaṇḍuvena ajinakkhipanivattho jiṇṇo gopānasivaṅko
 ghurughurupassāsī udumbaradaṇḍaṁ gahetvā yena te bhikkhū tenupasaṅkami
 upasaṅkamitvā te bhikkhū etadavoca daharā bhavanto pabbajitā susū
 kāḷakesā bhadrena yobbanena samannāgatā paṭhamena vayasā anikkīḷitāvino
 kāmesu bhuñjantu bhavanto mānusake kāme mā sandiṭṭhikaṁ
 hitvā kālikaṁ anudhāvitthāti. Na kho mayaṁ brāhmaṇa sandiṭṭhikaṁ hitvā
 kālikaṁ anudhāvāma kālikañca kho mayaṁ brāhmaṇa hitvā sandiṭṭhikaṁ
 anudhāvāma kālikā hi brāhmaṇa kāmā vuttā bhagavatā bahudukkhā
 bahūpāyāsā ādīnavo ettha bhiyyo sandiṭṭhiko ayaṁ dhammo
 akāliko ehipassiko opanayiko paccattaṁ veditabbo viññūhīti.
 Evaṁ vutte māro pāpimā sīsaṁ okampetvā jivhaṁ nillāḷetvā
 tivisākhaṁ nalāṭena nalāṭikaṁ vuṭṭhāpetvā ḍaṇḍamolubbha pakkāmi.
-------------------------------------------------
[page 173]
      [480] Atha kho te bhikkhū bhagavā tenupasaṅkamiṁsu upasaṅkamitvā
 bhagavantaṁ abhivādetvā ekamantaṁ nisīdiṁsu. Ekamantaṁ nisinnā
 kho te bhikkhū bhagavantaṁ etadavocuṁ idha mayaṁ bhante bhagavato
 avidūre appamattā ātāpino pahitattā viharāma atha kho
 bhante aññataro brāhmaṇo mahantena jaṭaṇḍuvena ajinakkhipanivattho
 jiṇṇo gopānasivaṅko ghurughurupassāsī udumbaradaṇḍaṁ gahetvā
 yena mayaṁ tenupasaṅkami upasaṅkamitvā amhe etadavoca daharā
 bhavanto pabbajitā susū kāḷakesā bhadrena yobbanena samannāgatā
 paṭhamena vayasā anikkīḷitāvino kāmesu bhuñjantu bhavanto
 mānusake kāme mā sandiṭṭhikaṁ hitvā kālikaṁ anudhāvitthāti
 evaṁ vutte mayaṁ bhante taṁ brāhmaṇaṁ etadavocumha na kho
 mayaṁ brāhmaṇa sandiṭṭhikaṁ hitvā kālikaṁ anudhāvāma kālikañca
 kho mayaṁ brāhmaṇa hitvā sandiṭṭhikaṁ anudhāvāma kālikā hi
 brāhmaṇa kāmā vuttā bhagavatā bahudukkhā bahūpāyāsā ādīnavo
 ettha bhiyyo sandiṭṭhiko ayaṁ dhammo akāliko ehipassiko
 opanayiko paccattaṁ veditabbo viññūhīti evaṁ vutte bhante
 so brāhmaṇo sīsaṁ okampetvā jivhaṁ nillāḷetvā tivisākhaṁ
 nalāṭena nalāṭikaṁ vuṭṭhāpetvā daṇḍamolubbha pakkantoti.
      [481] Neso bhikkhave brāhmaṇo māro eso pāpimā
 tumhākaṁ vicakkhukammāya āgatoti. Atha kho bhagavā etamatthaṁ
-------------------------------------------------
[page 174]
 Viditvā tāyaṁ velāyaṁ imaṁ gāthaṁ abhāsi
                 yo dukkhamaddakkhi yatonidānaṁ
                 kāmesu so jantu kathaṁ nameyya
                 upadhiṁ viditvā saṅgoti loke
                 tasseva jantu vinayāya sikkheti.
                       Dutiyaṁ samiddhisutataṁ
      [482] Evamme sutaṁ < PTS. S I, 119 >ekaṁ samayaṁ bhagavā sakkesu viharati
 silāvatiyaṁ. Tena kho pana samayena āyasmā samiddhi bhagavato
 avidūre appamatto ātāpī pahitatto viharati. Atha kho āyasmato
 samiddhissa rahogatassa paṭisallalīnassa evaṁ cetaso parivitakko udapādi
 lābhā vata me suladdhaṁ vata me yassa me satthā arahaṁ sammāsambuddho
 lābhā vata me suladdhaṁ vata me yohaṁ evaṁ svākkhāte
 dhammavinaye pabbajito lābhā vata me suladdhaṁ vata me yassa
 me sabrahmacārino 1- sīlavanto kalyāṇadhammāti.
      [483] Atha kho māro pāpimā āyasmato samiddhissa cetasā
 cetoparivitakkamaññāya yenāyasmā samiddhi tenupasaṅkami upasaṅkamitvā
 āyasmato samiddhissa avidūre mahantaṁ bhayabheravaṁ saddamakāsi
 apissudaṁ paṭhavī maññe udrīyatīti.
      [484] Atha kho āyasmā samiddhi yena bhagavā tenupasaṅkami
 upasaṅkamitvā bhagavantaṁ abhivādetvā ekamantaṁ nisīdi. Ekamantaṁ

  *  *  *  *  *  *
  Footnote:1 Po. sabrahmacārayo. Yu. sabrahmacāriyo.
-------------------------------------------------
[page 175]
 Nisinno kho āyasmā samiddhi bhagavantaṁ etadavoca idhāhaṁ bhante
 bhagavato avidūre appamatto ātāpī pahitatto viharāmi tassa
 mayhaṁ bhante rahogatassa paṭisallīnassa evaṁ cetaso parivitakko
 udapādi lābhā vata me suladdhaṁ vata me yassa me satthā
 arahaṁ sammāsambuddho lābhā vata me suladdhaṁ vata me yohaṁ
 evaṁ svākkhāte dhammavinaye pabbajito lābhā vata me suladdhaṁ
 vata me yassa me sabrahmacārino sīlavanto kalyāṇadhammāti
 tassa mayhaṁ bhante avidūre mahābhayabheravasaddo ahosi apissudaṁ
 paṭhavī maññe udrīyatīti.
      [485] Nesā samiddhi paṭhavī udrīyati māro eso pāpimā
 tuyhaṁ vicakkhukammāya āgato gaccha tvaṁ samiddhi tattheva appamatto
 ātāpī pahitatto viharāhīti. Evaṁ bhanteti kho āyasmā samiddhi
 bhagavato paṭissutvā < PTS. S I, 120 >uṭṭhāyāsanā bhagavantaṁ abhivādetvā padakkhiṇaṁ
 katvā pakkāmi.
      [486] Dutiyampi kho āyasmā samiddhi tattheva appamatto
 ātāpī pahitatto vihāsi. Dutiyampi kho āyasmato samiddhissa
 rahogatassa paṭisallīnassa .pe. Dutiyampi kho māro pāpimā
 āyasmato samiddhissa cetasā cetoparivitakkamaññāya .pe.
 Apissudaṁ paṭhavī maññe udrīyatīti.
      [487] Atha kho āyasmā samiddhi māro ayaṁ pāpimā iti
-------------------------------------------------
[page 176]
 Viditvā māraṁ pāpimantaṁ gāthāya ajjhabhāsi
           saddhāyāhaṁ pabbajito agārasmā anagāriyaṁ
           sati paññā ca me buddhā cittañca susamāhitaṁ
           kāmaṁ karassu rūpāni neva maṁ byādhayissasīti.
 Atha kho māro pāpimā jānāti maṁ samiddhi bhikkhūti dukkhī dummano
 tatthevantaradhāyīti.
                       Tatiyaṁ godhikasuttaṁ
      [488] Evamme sutaṁ ekaṁ samayaṁ bhagavā rājagahe viharati
 veḷuvane kalandakanivāpe. Tena kho pana samayena āyasmā godhiko
 isigilipasse viharati kāḷasilāyaṁ.
      [489] Atha kho āyasmā godhiko appamatto ātāpī pahitatto
 viharanto sāmāyikaṁ 1- cetovimuttiṁ phusi. Atha kho āyasmā
 godhiko tamhā sāmāyikāya cetovimuttiyā parihāyi. Dutiyampi
 kho āyasmā godhiko appamatto ātāpī pahitatto viharanto
 sāmāyikaṁ cetovimuttiṁ phusi. Dutiyampi kho āyasmā godhiko
 tamhā sāmāyikāya cetovimuttiyā parihāyi. Tatiyampi kho āyasmā
 godhiko appamatto ātāpī pahitatto viharanto sāmāyikaṁ cetovimuttiṁ
 phusi. Tatiyampi kho āyasmā godhiko tamhā .pe.
 Parihāyi. Catutthampi kho āyasmā godhiko appamatto .pe.

  *  *  *  *  *  *
  Footnote:1 Yu. sāmādhikaṁ. Ma. sāmayikaṁ.
-------------------------------------------------
[page 177]
 Phusi. Catutthampi kho āyasmā godhiko tamhā .pe. Parihāyi.
 Pañcamampi kho āyasmā godhiko .pe. Phusi. Pañcamampi
 kho āyasmā godhiko .pe. Parihāyi. Chaṭṭhampi kho āyasmā
 godhiko appamatto ātāpī pahitatto viharanto sāmāyikaṁ cetovimuttiṁ
 phusi. Chaṭṭhampi kho āyasmā godhiko tamhā sāmāyikāya
 cetovimuttiyā parihāyi. Sattamampi kho āyasmā godhiko appamatto
 ātāpī pahitatto viharanto sāmāyikaṁ cetovimuttiṁ phusi.
 Atha kho āyasmato godhikassa etadahosi yāva chaṭṭhaṁ khvāhaṁ
 sāmāyikāya cetovimuttiyā parihīno yannūnāhaṁ satthaṁ āhareyyanti.
      [490] Atha kho māro pāpimā āyasmato godhikassa cetasā
 cetoparivitakkamaññāya yena bhagavā tenupasaṅkami upasaṅkamitvā
 bhagavantaṁ gāthāhi ajjhabhāsi
           mahāvīra mahāpañña iddhiyā yasasā jala
           sabbaverabhayātīta pāde vandāmi cakkhuma
           sāvako te mahāvīra maraṇaṁ maraṇābhibhū
           ākaṅkhati cetayati taṁ nisedha jutindhara
           kathañhi bhagavā tuyhaṁ sāvako sāsane rato
           appattamānaso sekho kālaṁ kayirā janesutāti.
 Tena kho pana samayena āyasmatā godhikena satthaṁ āharitaṁ hoti.
      [491] Atha kho bhagavā māro ayaṁ pāpimā iti viditvā
-------------------------------------------------
[page 178]
 Māraṁ pāpimantaṁ gāthāya ajjhabhāsi
           evaṁ hi dhīrā kubbanti nāvakaṅkhanti jīvitaṁ
           samūlaṁ taṇhaṁ abbuyha godhiko parinibbutoti.
      [492] Atha kho bhagavā bhikkhū āmantesi āyāma bhikkhave
 yena isigilipassaṁ kāḷasilā tenupasaṅkamissāma yattha godhikena
 kulaputtena satthaṁ āharitanti. Evaṁ bhanteti kho te bhikkhū
 bhagavato paccassosuṁ. Atha kho bhagavā sambahulehi bhikkhūhi saddhiṁ
 yena isigilipassaṁ kāḷasilā tenupasaṅkami. Addasā kho bhagavā
 āyasmantaṁ godhikaṁ dūratova mañcake vivattakkhandhaṁ seyyamānaṁ 1-.
 Tena kho pana samayena dhūmāyitattaṁ timirāyitattaṁ gacchateva purimaṁ
 disaṁ gacchati pacchimaṁ disaṁ gacchati uttaraṁ disaṁ gacchati dakkhiṇaṁ
 disaṁ gacchati uddhaṁ gacchati adho gacchati anudisaṁ.
      [493] Atha kho bhagavā bhikkhū āmantesi passatha no tumhe
 bhikkhave etaṁ dhūmāyitattaṁ timirāyitattaṁ gacchateva purimaṁ disaṁ gacchati
 pacchimaṁ disaṁ gacchati uttaraṁ disaṁ gacchati dakkhiṇaṁ disaṁ gacchati uddhaṁ
 gacchati adho gacchati anudisanti. Evaṁ bhanteti. Eso kho
 bhikkhave māro pāpimā godhikassa kulaputtassa viññāṇaṁ samanvesati
 kattha godhikassa kulaputtassa viññāṇaṁ patiṭṭhitanti appatiṭṭhitena
 ca bhikkhave viññāṇena godhiko kulaputto parinibbutoti.

  *  *  *  *  *  *
  Footnote:1 Sī. Ma. Yu. semānaṁ.
-------------------------------------------------
[page 179]
     [494] Atha kho māro pāpimā veḷuvapaṇḍuvīṇaṁ 1- ādāya yena
 bhagavā tenupasaṅkami upasaṅkamitvā bhagavantaṁ gāthāya ajjhabhāsi
           uddhaṁ adho ca tiriyaṁ disāanudisāsvahaṁ
           anvesaṁ nādhigacchāmi godhiko so kuhiṁ gatoti.
     [495] Yo 2- dhīro dhitisampanno jhāyī jhānarato sadā
           ahorattamanuyuñjaṁ jīvitaṁ anikāmayaṁ
           jetvāna maccuno senaṁ anāgantvā punabbhavaṁ
           samūlaṁ taṇhaṁ abbuyha godhiko parinibbutoti.
           Tassa sokaparetassa vīṇā kacchakā 3- abhassatha
           tato so dummano yakkho tatthevantaradhāyithāti 4-.
                     Catutthaṁ sattavassasuttaṁ
      [496] Evamme sutaṁ ekaṁ samayaṁ bhagavā uruvelāyaṁ viharati
 najjā nerañjarāya tīre ajapālanigrodhe. Tena kho pana samayena
 māro pāpimā satta vassāni bhagavantaṁ anubandho hoti otārāpekkho
 otāraṁ alabhamāno.
      [497] Atha kho māro pāpimā yena bhagavā tenupasaṅkami
 upasaṅkamitvā bhagavantaṁ gāthāya ajjhabhāsi
                 sokāvatiṇṇo nu vanasmiṁ jhāyasi
                 vittaṁ nu jinno uda patthayāno
                 āgunnu gāmasmimakāsi kiñci

  *  *  *  *  *  *
  Footnote:1 Ma. Yu. beluvapaṇḍuvīṇaṁ. 2 Yu. so. 3 Po. Ma. Yu. kacchā. 4 Ma. Yu.
 tatthevantaradhāyathāti.
-------------------------------------------------
[page 180]
                 Kasmā janena 1- karosi sakkhiṁ
                 sakkhī na sampajjati kenaci teti.
           [498] Sokassa mūlaṁ palikhāya sabbaṁ
                 anāgu jhāyāmi asocamāno
                 jetvāna sabbaṁ bhavalobhajappaṁ
                 anāsavo jhāyāmi pamattabandhūti.
     [499] Yaṁ vadanti mamayidanti ye vadanti mamanti ca
           ettha cete mano atthi na me samaṇa mokkhasīti.
     [500] Yaṁ vadanti na taṁ mayhaṁ ye vadanti na te ahaṁ
           evaṁ pāpima jānāhi na me maggampi dakkhasīti.
     [501] Sace maggaṁ anubuddhaṁ khemaṁ amatagāminiṁ 2-
           apehi gaccha tvameko 3- kimaññamanusāsasīti.
     [502] Amaccudheyyaṁ muñcanti ye janā pāragāmino
           tesāhaṁ puṭṭho akkhāmi yaṁ saccaṁ taṁ nirūpadhinti.
          [503] Seyyathāpi bhante gāmassa vā nigamassa vā avidūre
 pokkharaṇī tatrassa kakkaṭako atha kho bhante sambahulā
 kumārakā vā kumārikāyo vā tamhā gāmā vā nigamā vā
 nikkhamitvā yena sā pokkharaṇī tenupasaṅkameyyuṁ upasaṅkamitvā
 taṁ kakkaṭakaṁ udakā uddharitvā thale patiṭṭhāpeyyuṁ yaṁ yadeva hi
 so bhante kakkaṭako aḷaṁ abhininnāmeyya taṁ tadeva te kumārakā

  *  *  *  *  *  *
  Footnote:1 Ma. Yu. jane. 2 Po. Ma. Yu. amatagāminaṁ. 3 Ma. tavameveko.
-------------------------------------------------
[page 181]
 Vā kumārikāyo vā kaṭṭhena vā kaṭhalāya vā sañchindeyyuṁ
 sambhañjeyyuṁ sampalibhañjeyyuṁ evaṁ hi so bhante kakkaṭako sabbehi
 aḷehi sañchinnehi sambhaggehi sampalibhaggehi abhabbo taṁ pokkharaṇiṁ
 puna otarituṁ seyyathāpi 1- pubbe evameva kho bhante yānikānici
 visūkāyitāni 2- visevitāni vipphanditāni sabbāni tāni bhagavatā
 pacchinnāni 3- sambhaggāni < PTS. S I, 124 >sampalibhaggāni abhabbodānāhaṁ bhante
 puna bhagavantaṁ upasaṅkamituṁ yadidaṁ otārāpekkhoti.
      [504] Atha kho māro pāpimā bhagavato santike imā
 nibbejanīyā gāthāyo abhāsi
           medavaṇṇañca pāsāṇaṁ vāyaso anupariyagā
           apettha mudu vindema api assādanā siyā
           aladdhā tattha assādaṁ vāyamanto 4- apakkame
           kākova selaṁ āsajja nibbijjāpema gotamāti.
 Atha kho māro pāpimā bhagavato santike imā nibbejanīyā
 gāthāyo bhāsitvā 5- tamhā ṭhānā apakkamma bhagavato avidūre
 paṭhaviyaṁ pallaṅkena nisīdi tuṇhībhūto maṅkubhūto pattakkhandho adhomukho
 pajjhāyanto appaṭibhāṇo kaṭṭhena bhūmiṁ vilikhanto.
                      Pañcamaṁ māradhītusuttaṁ
      [505] Atha kho taṇhā ca aratī ca rāgā ca māradhītaro
 yena māro pāpimā tenupasaṅkamiṁsu upasaṅkamitvā māraṁ pāpimantaṁ

  *  *  *  *  *  *
  Footnote:1 Ma. seyyathāpi pubbeti pāṭhadvayaṁ natthi. 2 Po. Ma. visūkāyikāni. Yu.
 sukāyikāni. 3 Ma. Yu. sañchinnāni. 4 Ma. Yu. vāyasetto. 5 Ma. Yu. abhāsitvā.
-------------------------------------------------
[page 182]
 Gāthāya ajjhabhāsiṁsu
           kenāsi dummano tāta purisaṁ kaṁ nu socasi
           mayaṁ taṁ rāgapāsena araññamiva kuñjaraṁ
           bandhitvā ānayissāma vasago te bhavissatīti.
     [506] Arahaṁ sugato loke na rāgena suvānayo
           māradheyyaṁ atikkanto tasmā socāmahaṁ bhusanti.
      [507] Atha kho taṇhā ca aratī ca rāgā ca māradhītaro
 yena bhagavā tenupasaṅkamiṁsu upasaṅkamitvā bhagavantaṁ etadavocuṁ
 pāde te samaṇa paricāremāti. Atha kho bhagavā na manasākāsi
 yathātaṁ anuttare upadhisaṅkhaye vimutto.
      [508] Atha kho taṇhā ca aratī ca rāgā ca māradhītaro
 ekamantaṁ apakkamma evaṁ samacintesuṁ uccāvacā kho purisānaṁ
 adhippāyā yannūna mayaṁ ekasataekasataṁ kumārīvaṇṇasataṁ abhinimmineyyāmāti.
 Atha kho taṇhā ca aratī ca rāgā ca māradhītaro
 ekasataekasataṁ kumārīvaṇṇasataṁ abhinimminitvā yena bhagavā
 tenupasaṅkamiṁsu upasaṅkamitvā bhagavantaṁ etadavocuṁ pāde te samaṇa
 paricāremāti. Tampi bhagavā na manasākāsi yathātaṁ anuttare
 upadhisaṅkhaye vimutto.
      [509] Atha kho taṇhā ca aratī ca rāgā ca māradhītaro
 ekamantaṁ apakkamma evaṁ samacintesuṁ uccāvacā kho purisānaṁ
-------------------------------------------------
[page 183]
 Adhippāyā yannūna mayaṁ ekasataekasataṁ avijātavaṇṇasataṁ abhinimmineyyāmāti.
 Atha kho taṇhā ca aratī ca rāgā ca māradhītaro
 ekasataekasataṁ avijātavaṇṇasataṁ abhinimminitvā yena bhagavā
 tenupasaṅkamiṁsu upasaṅkamitvā bhagavantaṁ etadavocuṁ pāde te samaṇa
 paricāremāti. Tampi bhagavā na manasākāsi yathātaṁ anuttare
 upadhisaṅkhaye vimutto.
      [510] Atha kho taṇhā ca aratī ca rāgā ca māradhītaro
 ekamantaṁ apakkamma evaṁ samacintesuṁ uccāvacā kho purisānaṁ
 adhippāyā yannūna mayaṁ ekasataekasataṁ sakiṁ vijātavaṇṇasataṁ
 abhinimmineyyāmāti. Atha kho taṇhā ca .pe. Sakiṁ vijātavaṇṇasataṁ
 abhinimminitvā yena bhagavā .pe. Yathātaṁ anuttare upadhisaṅkhaye
 vimutto.
      [511] Atha kho taṇhā ca .pe. Duvijātavaṇṇasataṁ
 abhinimminitvā yena bhagavā .pe. Yathātaṁ anuttare upadhisaṅkhaye
 vimutto.
      [512] Atha kho taṇhā ca .pe. Majjhimitthīvaṇṇasataṁ
 abhinimmineyyāmāti. Atha kho taṇhā ca .pe. Majjhimitthīvaṇṇasataṁ
 abhinimminitvā yena bhagavā .pe. Yathātaṁ anuttare
 upadhisaṅkhaye vimutto.
      [513] Atha kho taṇhā ca .pe. Mahitthīvaṇṇasataṁ abhinimmineyyāmāti.
-------------------------------------------------
[page 184]
 Atha kho taṇhā ca .pe. Mahitthīvaṇṇasataṁ abhinimminitvā
 yena bhagavā .pe. Yathātaṁ anuttare upadhisaṅkhaye vimutto.
      [514] Atha kho taṇhā ca aratī ca rāgā ca māradhītaro
 ekamantaṁ apakkamma etadavocuṁ saccaṁ kira no pitā avoca
           arahaṁ sugato loke na rāgena suvānayo
           māradheyyaṁ atikkanto tasmā socāmahaṁ bhusanti.
 Yañhi mayaṁ samaṇaṁ vā brāhmaṇaṁ vā avītarāgaṁ iminā upakkamena
 upakkameyyāma hadayaṁ vāssa phaleyya uṇhaṁ vā lohitaṁ mukhato
 uggaccheyya < PTS. S I, 126 >ummādaṁ vā pāpuṇeyya cittavikkhepaṁ 1- vā seyyathāpi
 pana naḷo harito luto ussussati visussati milāyati evameva
 ussusseyya visusseyya milāyeyyāti. Atha kho taṇhā ca
 aratī ca rāgā ca māradhītaro yena bhagavā tenupasaṅkamiṁsu
 upasaṅkamitvā ekamantaṁ aṭṭhaṁsu.
      [515] Ekamantaṁ ṭhitā kho taṇhā māradhītā bhagavantaṁ gāthāya
 ajjhabhāsi
                 sokāvatiṇṇo nu vanasmiṁ jhāyasi
                 vittaṁ nu jinno uda patthayāno
                 āgunnu gāmasmimakāsi kiñci
                 kasmā janena karosi sakkhiṁ
                 sakkhī na sampajjati kenaci teti.

  *  *  *  *  *  *
  Footnote:1 Po. Ma. cittakkhepaṁ.
-------------------------------------------------
[page 185]
           [516] Atthassa pattiṁ hadayassa santiṁ
                 jetvāna senaṁ piyasātarūpaṁ
                 ekāhaṁ jhāyaṁ sukhamānubodhyaṁ
                 tasmā janena na karomi sakkhiṁ
                 sakkhī na sampajjati kenaci meti.
      [517] Atha kho aratī māradhītā bhagavantaṁ gāthāya ajjhabhāsi
                 kathaṁvihārībahulodha bhikkhu
                 pañcoghatiṇṇo atarīdha chaṭṭhaṁ
                 kathaṁ jhāyaṁ 1- bahulaṁ kāmasaññā
                 paribāhirā honti aladdhayo tanti.
           [518] Passaddhakāyo suvimuttacitto
                 asaṅkharāno satimā anoko
                 aññāya dhammaṁ avitakkajhāyī
                 na kuppati na sarati na thino
                 evaṁvihārībahulodha bhikkhu
                 pañcoghatiṇṇo atarīdha chaṭṭhaṁ
                 evaṁ jhāyaṁ bahulaṁ kāmasaññā
                 paribāhirā honti aladdhayo tanti.
      [519] < PTS. S I, 127 >Atha kho rāgā māradhītā bhagavantaṁ gāthāya ajjhabhāsi

  *  *  *  *  *  *
  Footnote:1 Ma. Yu. jhāyiṁ.
-------------------------------------------------
[page 186]
                 Acchejja taṇhaṁ taṇasaṅghavārī 1-
                 addhā carissanti 2- bahū ca saddhā
                 bahuṁ vatāyaṁ janataṁ anoko
                 acchejja 3- nessati maccurājassa pāranti.
     [520] Nayanti ve mahāvīrā saddhammena tathāgatā
           dhammena nayamānānaṁ kā ussuyā 4- vijānatanti.
      [521] Atha kho taṇhā ca aratī ca rāgā ca māradhītaro
 yena māro pāpimā tenupasaṅkamiṁsu. Addasā kho māro pāpimā
 taṇhañca aratiñca rāgañca māradhītaro dūratova āgacchantiyo
 disvāna gāthāhi ajjhabhāsi
           bālā kumudanāḷehi pabbataṁ abhimatthatha
           giriṁ nakhena khanatha ayodantebhi khādatha
           selaṁva sirasi ohacca pātāle gādhamesatha
           khāṇuṁva urasāsajja nibbijjāpetha gotamanti.
           Daddalhamānā 5- āgañchuṁ taṇhā ca aratī rāgā
           tā tattha panudī satthā tulaṁ bhaṭṭhaṁva mālutoti 6-.
                       Tatiyo vaggo.

  *  *  *  *  *  *
  Footnote:1 Ma. gaṇasaṅghacārī. 2 Sī. tarissanti. 3 Yu. acchijja. 4 Ma. Yu. usūyā.
 5 Ma. Yu. daddallamānāti dissati. 6 Sī. Yu. māruto.
-------------------------------------------------
[page 187]
                       Tassuddānaṁ bhavati
           sambahulā samiddhi ca godhikasattavassāni
           dhītaraṁ desitaṁ buddha seṭṭhena imaṁ mārapañcakanti.
                      Mārasaṁyuttaṁ samattaṁ.
                         -------
-------------------------------------------------
[page 188]
                        Bhikkhunīsaṁyuttaṁ
                           ---
                      paṭhamaṁ āḷavikāsuttaṁ
      [522] < PTS. S I, 128 >Evamme sutaṁ ekaṁ samayaṁ bhagavā sātthiyaṁ viharati
 jetavane anāthapiṇḍikassa ārāme. Atha kho āḷavikā bhikkhunī
 pubbaṇhasamayaṁ nivāsetvā pattacīvaramādāya sāvatthiṁ piṇḍāya
 pāvisi sāvatthiyaṁ piṇḍāya caritvā pacchābhattaṁ piṇḍapātapaṭikkantā
 yena andhavanaṁ tenupasaṅkami vivekatthikinī 1-.
      [523] Atha kho māro pāpimā āḷavikāya bhikkhuniyā bhayaṁ
 chambhitattaṁ lomahaṁsaṁ uppādetukāmo vivekamhā cāvetukāmo yena
 āḷavikā bhikkhunī tenupasaṅkami upasaṅkamitvā āḷavikaṁ bhikkhuniṁ
 gāthāya ajjhabhāsi
           natthi nissaraṇaṁ loke kiṁ vivekena kāhasi
           bhuñjassu kāmaratiyo māhu pacchānutāpinīti.
      [524] Atha kho āḷavikāya bhikkhuniyā etadahosi ko nu kho
 ayaṁ manusso vā amanusso vā gāthaṁ bhāsatīti. Atha kho āḷavikāya
 bhikkhuniyā etadahosi māro kho ayaṁ pāpimā mama bhayaṁ chambhitattaṁ
 lomahaṁsaṁ uppādetukāmo vivekamhā cāvetukāmo gāthaṁ bhāsatīti.
 Atha kho āḷavikā bhikkhunī māro ayaṁ pāpimā iti viditvā māraṁ

  *  *  *  *  *  *
  Footnote:1 Ma. vivekatthinī.
-------------------------------------------------
[page 189]
 Pāpimantaṁ gāthāhi ajjhabhāsi
           atthi nissaraṇaṁ loke paññāya me suphussitaṁ
           pamattabandhu pāpima na tvaṁ jānāsi taṁ padaṁ
           sattisūlūpamā kāmā khandhāsaṁ adhikuṭṭhanā
           yaṁ tvaṁ kāmaratiṁ brūsi arati mayha sā ahūti.
 Atha kho māro pāpimā jānāti maṁ āḷavikā bhikkhunīti dukkhī
 dummano tatthevantaradhāyīti.
                       Dutiyaṁ somāsuttaṁ
      [525] Sāvatthīnidānaṁ. Atha kho somā bhikkhunī pubbaṇhasamayaṁ
 nivāsetvā pattacīvaramādāya sāvatthiṁ piṇḍāya pāvisi sāvatthiyaṁ
 piṇḍāya caritvā pacchābhattaṁ piṇḍapātapaṭikkantā yena andhavanaṁ
 tenupasaṅkami divāvihārāya andhavanaṁ ajjhogahetvā 1- aññatarasmiṁ
 rukkhamūle divāvihāraṁ nisīdi.
      [526] Atha kho māro pāpimā somāya bhikkhuniyā bhayaṁ chambhitattaṁ
 lomahaṁsaṁ uppādetukāmo samādhimhā cāvetukāmo yena somā bhikkhunī
 tenupasaṅkami upasaṅkamitvā somaṁ bhikkhuniṁ gāthāya ajjhabhāsi
           yantaṁ isīhi pattabbaṁ ṭhānaṁ durabhisambhavaṁ
           na taṁ dvaṅgulapaññāya sakkā pappotumitthiyāti.
      [527] Atha kho somāya bhikkhuniyā etadahosi ko nu kho ayaṁ
 manusso vā amanusso vā gāthaṁ bhāsatīti. Atha kho somāya

  *  *  *  *  *  *
  Footnote:1 Po. Ma. ajjhogāhetuvā.
-------------------------------------------------
[page 190]
 Bhikkhuniyā etadahosi māro kho ayaṁ pāpimā mama bhayaṁ chambhitattaṁ
 lomahaṁsaṁ uppādetukāmo samādhimhā cāvetukāmo gāthaṁ bhāsatīti.
 Atha kho somā bhikkhunī māro ayaṁ pāpimā iti viditvā māraṁ
 pāpimantaṁ gāthāhi ajjhabhāsi
           itthībhāvo kiṁ kayirā cittamhi susamāhite
           ñāṇamhi vattamānamhi sammā dhammaṁ vipassato
           yassa nūna siyā evaṁ itthīhaṁ purisoti vā
           kiñci vā pana asmīti taṁ māro vattumarahatīti.
 Atha kho māro pāpimā jānāti maṁ somā bhikkhunīti dukkhī dummano
 tatthevantaradhāyīti.
                       Tatiyaṁ gotamīsuttaṁ
      [528] Sāvatthīnidānaṁ. Atha kho kisāgotamī bhikkhunī pubbaṇhasamayaṁ
 nivāsetvā pattacīvaramādāya sāvatthiṁ piṇḍāya pāvisi sāvatthiyaṁ
 piṇḍāya caritvā pacchābhattaṁ piṇḍapātapaṭikkantā < PTS. S I, 130 >yena andhavanaṁ
 tenupasaṅkami divāvihārāya andhavanaṁ ajjhogahetvā aññatarasmiṁ
 rukkhamūle divāvihāraṁ nisīdi.
      [529] Atha kho māro pāpimā kisāgotamiyā bhikkhuniyā bhayaṁ
 chambhitattaṁ lomahaṁsaṁ uppādetukāmo samādhimhā cāvetukāmo yena
 kisāgotamī bhikkhunī tenupasaṅkami upasaṅkamitvā kisāgotamiṁ bhikkhuniṁ
 gāthāya ajjhabhāsi
-------------------------------------------------
[page 191]
           Kiṁ nu tvaṁ hataputtāva ekamāsī rudammukhī
           vanamajjhagatā ekā purisaṁ nu gavesasīti.
      [530] Atha kho kisāgotamiyā bhikkhuniyā etadahosi ko nu
 kho ayaṁ manusso vā amanusso vā gāthaṁ bhāsatīti. Atha kho
 kisāgotamiyā bhikkhuniyā etadahosi māro kho ayaṁ pāpimā mama
 bhayaṁ chambhitattaṁ lomahaṁsaṁ uppādetukāmo samādhimhā cāvetukāmo
 gāthaṁ bhāsatīti. Atha kho kisāgotamī bhikkhunī māro kho ayaṁ
 pāpimā iti viditvā māraṁ pāpimantaṁ gāthāhi ajjhabhāsi
           accantaṁ hataputtamhi purisā etadantikā
           na socāmi na rodāmi na taṁ bhāyāmi āvuso
           sabbattha vihitā 1- nandi tamokkhandho padālito
           jetvāna maccuno senaṁ viharāmi anāsavāti.
 Atha kho māro pāpimā jānāti maṁ kisāgotamī bhikkhunīti dukkhī
 dummano tatthevantaradhāyīti.
                      Catutthaṁ vijayāsuttaṁ
      [531] Sāvatthīnidānaṁ. Atha kho vijayā bhikkhunī pubbaṇhasamayaṁ
 nivāsetvā .pe. Aññatarasmiṁ rukkhamūle divāvihāraṁ nisīdi.
      [532] Atha kho māro pāpimā vijayāya bhikkhuniyā bhayaṁ .pe.
 Samādhimhā cāvetukāmo yena vijayā bhikkhunī tenupasaṅkami
 upasaṅkamitvā vijayaṁ bhikkhuniṁ gāthāya ajjhabhāsi

  *  *  *  *  *  *
  Footnote:1 Po. Ma. Yu. vihatā.
-------------------------------------------------
[page 192]
           Daharā tvaṁ rūpavatī ahañca daharo susu
           pañcaṅgikena turiyena ehayyebhiramāmhaseti.
      [533] Atha kho vijayāya bhikkhuniyā etadahosi ko nu kho
 ayaṁ manusso vā amanusso vā gāthaṁ bhāsatīti. Atha kho vijayāya
 bhikkhuniyā etadahosi māro kho ayaṁ pāpimā .pe. Gāthaṁ
 bhāsatīti. Atha kho vijayā bhikkhunī māro ayaṁ pāpimā iti
 viditvā māraṁ pāpimantaṁ gāthāhi ajjhabhāsi
           rūpā saddā gandhā rasā phoṭṭhabbā ca manoramā
           niyyātayāmi tuyheva māra na 1- hi tena atthikā
           iminā pūtikāyena bhindanena pabhaṅgunā
           aṭṭiyāmi harāyāmi kāmataṇhā samūhatā
           ye ca rūpūpagā sattā ye ca arūpabhāgino 2-
           yā ca santā samāpatti sabbattha vihato tamoti.
 Atha kho māro pāpimā jānāti maṁ vijayā bhikkhunīti dukkhī dummano
 tatthevantaradhāyīti.
                    Pañcamaṁ uppalavaṇṇāsuttaṁ
      [534] Sāvatthīnidānaṁ. Atha kho uppalavaṇṇā bhikkhunī
 pubbaṇhasamayaṁ nivāsetvā .pe. Aññatarasmiṁ supupphitasālarukkhamūle
 aṭṭhāsi.

  *  *  *  *  *  *
  Footnote:1 Ma. nāhaṁ. 2 Ma. Yu. āruppaṭṭhāyino.
-------------------------------------------------
[page 193]
      [535] Atha kho māro pāpimā uppalavaṇṇāya bhikkhuniyā bhayaṁ
 chambhitattaṁ lomahaṁsaṁ uppādetukāmo samādhimhā cāvetukāmo yena
 uppalavaṇṇā bhikkhunī tenupasaṅkami upasaṅkamitvā uppalavaṇṇaṁ
 bhikkhuniṁ gāthāya ajjhabhāsi
                 supupphitaggaṁ upagamma bhikkhuni
                 ekā tuvaṁ tiṭṭhasi sālamūle
                 na catthi te dutiyā vaṇṇadhātu
                 idhāgatā tādisikā bhaveyyuṁ
                 bālena tvaṁ bhāyasi dhuttakānanti.
      [536] Atha kho uppalavaṇṇāya bhikkhuniyā etadahosi < PTS. S I, 132 >ko
 nu khvāyaṁ manusso vā amanusso vā gāthaṁ bhāsatīti. Atha kho
 uppalavaṇṇāya bhikkhuniyā etadahosi māro kho ayaṁ pāpimā
 mama bhayaṁ .pe. Gāthaṁ bhāsatīti. Atha kho uppalavaṇṇā bhikkhunī
 māro ayaṁ pāpimā iti viditvā māraṁ pāpimantaṁ gāthāhi ajjhabhāsi
                 sataṁ sahassānipi dhuttakānaṁ
                 idhāgatā tādisikā bhaveyyuṁ
                 lomaṁ na iñjāmi na santasāmi
                 māra na bhāyāmi tamekikāpi
           esā antaradhāyāmi kucchiṁ vā pavisāmi te
           pakhumantarikāyampi tiṭṭhanti maṁ na dakkhasi
-------------------------------------------------
[page 194]
           Cittasmiṁ vasibhūtamhi iddhipādā subhāvitā
           sabbabandhanamuttomhi 1- na taṁ bhāyāmi āvusoti.
 Atha kho māro pāpimā jānāti maṁ uppalavaṇṇā bhikkhunīti
 dukkhī dummano tatthevantaradhāyīti.
                       Chaṭṭhaṁ cālāsuttaṁ
      [537] Sāvatthīnidānaṁ. Atha kho cālā bhikkhunī pubbaṇhasamayaṁ
 nivāsetvā .pe. Aññatarasmiṁ rukkhamūle divāvihāraṁ nisīdi.
      [538] Atha kho māro pāpimā yena cālā bhikkhunī .pe.
 Upasaṅkamitvā cālaṁ bhikkhuniṁ etadavoca kiṁ nu kho tvaṁ bhikkhuni
 na rocesīti. Jātiṁ khvāhaṁ āvuso na rocemīti.
     [539] Kiṁ nu jātiṁ na rocesi jāto kāmāni bhuñjati
           ko nu tvaṁ idamādapayi jāti mā roca bhikkhunīti.
     [540] Jātassa maraṇaṁ hoti jāto dukkhāni passati 2-
           bandhaṁ vadhaṁ pariklesaṁ tasmā jātiṁ na rocaye
           buddho dhammamadesesi jātiyā samatikkamaṁ
           sabbadukkhappahānāya so maṁ sacce nivesayi
           ye ca rūpūpagā sattā ye ca arūpabhāgino
           nirodhaṁ appajānantā āgantāro punabbhavanti.
 Atha kho māro pāpimā jānāti maṁ cālā bhikkhunīti dukkhī
 dummano tatthevantaradhāyīti.

  *  *  *  *  *  *
  Footnote:1 Po. Ma. Yu. sabbabandhanamuttāmhi. 2 Ma. phussati.
-------------------------------------------------
[page 195]
                     Sattamaṁ upacālāsuttaṁ
      [541] Sāvatthīnidānaṁ. Atha kho upacālā bhikkhunī pubbaṇhasamayaṁ
 nivāsetvā .pe. Aññatarasmiṁ rukkhamūle divāvihāraṁ nisīdi.
      [542] Atha kho māro pāpimā .pe. Upacālaṁ bhikkhuniṁ
 etadavoca kathannu tvaṁ bhikkhuni uppajjitukāmāti. Na khvāhaṁ
 āvuso katthaci uppajjitukāmāti.
     [543] Tāvatiṁsā ca yāmā ca tusitā cāpi devatā
           nimmānaratino devā ye devā vasavattino
           tattha cittaṁ paṇidhehi rati 1- paccanubhossasīti.
     [544] Tāvatiṁsā ca yāmā ca tusitā cāpi devatā
           nimmānaratino devā ye devā vasavattino
           kāmabandhanabandhā te enti māravasaṁ puna
           sabbova āditto 2- loko sabbo loko padhūpito
           sabbo pajjalito 3- loko sabbo loko pakampito
           akampitaṁ acalitaṁ 4- aputhujjanasevitaṁ
           agati yattha mārassa tattha me nirato manoti.
  Atha kho māro pāpimā jānāti maṁ upacālā bhikkhunīti dukkhī
  dummano tatthevantaradhāyīti.
                     Aṭṭhamaṁ sīsupacālāsuttaṁ
      [545] Sāvatthiyaṁ ... Atha kho sīsupacālā bhikkhunī pubbaṇhasamayaṁ

  *  *  *  *  *  *
  Footnote:1 Ma. Yu. ratiṁ. 2 Ma. sabbo ādīpito. Yu. - ādipito. 3 Ma. pajjālito.
 4 Ma. apajjalitaṁ.
-------------------------------------------------
[page 196]
 Nivāsetvā .pe. Aññatarasmiṁ rukkhamūle divāvihāraṁ nisīdi.
      [546] Atha kho māro pāpimā yena sīsupacālā bhikkhunī
 tenupasaṅkami upasaṅkamitvā sīsupacāraṁ bhikkhuniṁ etadavoca kassa
 nu tvaṁ bhikkhuni pāsaṇḍaṁ rocesīti. Na khvāhaṁ āvuso kassaci
 pāsaṇḍaṁ rocemīti.
     [547] Kiṁ nu uddissa muṇḍāsi samaṇī viya dissasi
           na ca rocesi pāsaṇḍaṁ kimidaṁ 1- carasi momuhāti.
     [548] Ito bahiddhā pāsaṇḍā diṭṭhīsu saṁsidanti 2- te
           na tesaṁ dhammaṁ rocemi na te dhammassa kovidā
           atthi sakyakule jāto buddho appaṭipuggalo
           sabbābhibhū māranudo sabbattha maparājito
           sabbattha mutto assito sabbaṁ passati cakkhumā
           sabbakammakkhayaṁ patto vimutto upadhisaṅkhaye
           so mayhaṁ bhagavā satthā tassa rocemi sāsananti.
 Atha kho māro pāpimā jānāti maṁ sīsupacālā bhikkhunīti dukkhī
 dummano tatthevantaradhāyīti.
                       Navamaṁ selāsuttaṁ
      [549] Sāvatthiyaṁ ... Atha kho selā bhikkhunī pubbaṇhasamayaṁ
 nivāsetvā .pe. Aññatarasmiṁ rukkhamūle divāvihāraṁ nisīdi.
      [550] Atha kho māro pāpimā selāya bhikkhuniyā bhayaṁ .pe.

  *  *  *  *  *  *
  Footnote:1 Po. Ma. Yu. kimiva. 2 Ma. Yu. pasīdanti te - ye.
-------------------------------------------------
[page 197]
 Selaṁ bhikkhuniṁ gāthāya ajjhabhāsi
           kenidaṁ pakataṁ bimbaṁ kvaci 1- bimbassa kārako
           kvaci 2- 3- bimbaṁ samuppannaṁ kvaci 4- bimbaṁ nirujjhatīti.
      [551] Atha kho selāya bhikkhuniyā etadahosi ko nu khvāyaṁ
 manusso vā amanusso vā gāthaṁ bhāsatīti. Atha kho selāya
 bhikkhuniyā etadahosi māro kho ayaṁ pāpimā mama bhayaṁ chambhitattaṁ
 lomahaṁsaṁ uppādetukāmo samādhimhā cāvetukāmo gāthaṁ bhāsatīti.
 Atha kho selā bhikkhunī māro ayaṁ pāpimā iti viditvā māraṁ
 pāpimantaṁ gāthāhi ajjhabhāsi
           nayidaṁ pakataṁ 5- bimbaṁ nayidaṁ pakataṁ 6- aghaṁ
           hetuṁ paṭicca sambhūtaṁ hetubhaṅgā nirujjhati
           yathāpi aññataraṁ bījaṁ khette vuttaṁ virūhati
           paṭhavīrasañca āgamma sinehañca tadūbhayaṁ
           evaṁ khandhā ca dhātuyo cha ca āyatanā ime
           hetuṁ paṭicca sambhūtā hetubhaṅgā nirujjhareti.
 Atha kho māro pāpimā jānāti maṁ selā bhikkhunīti dukkhī
 dummano tatthevantaradhāyīti.
                       Dasamaṁ vajirāsuttaṁ
      [552] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Atha kho vajirā bhikkhunī

  *  *  *  *  *  *
  Footnote:1-2-4 Ma. Yu. kvanu. 3 Yu. kvañca. 4 Ma. Yu. attakataṁ. 6 Po. Ma. Yu. parakataṁ.
-------------------------------------------------
[page 198]
 Pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi
 sāvatthiyaṁ piṇḍāya caritvā pacchābhattaṁ < PTS. S I, 135 >piṇḍapātapaṭikkantā yena
 andhavanaṁ tenupasaṅkami divāvihārāya andhavanaṁ ajjhogahetvā
 aññatarasmiṁ rukkhamūle divāvihāraṁ nisīdi.
      [553] Atha kho māro pāpimā vajirāya bhikkhuniyā bhayaṁ chambhitattaṁ
 lomahaṁsaṁ uppādetukāmo samādhimhā cāvetukāmo yena vajirā bhikkhunī
 tenupasaṅkami upasaṅkamitvā vajiraṁ bhikkhuniṁ gāthāya ajjhabhāsi
           kenāyaṁ pakato satto kvaci 1- sattassa kārako
           kvaci 2- satto samuppanno kvaci 3- satto nirujjhatīti.
      [554] Atha kho vajirāya bhikkhuniyā etadahosi ko nu khvāyaṁ
 manusso vā amanusso vā gāthaṁ bhāsatīti. Atha kho vajirāya
 bhikkhuniyā etadahosi māro kho ayaṁ pāpimā mama bhayaṁ chambhitattaṁ
 lomahaṁsaṁ uppādetukāmo samādhimhā cāvetukāmo gāthaṁ bhāsatīti.
 Atha kho vajirā bhikkhunī māro ayaṁ pāpimā iti viditvā māraṁ
 pāpimantaṁ gāthāhi ajjhabhāsi
           kiṁ nu sattoti pacceti 4- māra diṭṭhigataṁ nu te
           suddhasaṅkhārapuñjo yaṁ nayidha sattupalabbhati
           yathā hi aṅgasambhārā hoti saddo ratho iti
           evaṁ khandhesu santesu hoti sattoti sammati 5-

  *  *  *  *  *  *
  Footnote:1-2-3 Po. Ma. Yu. kuvaṁ. 4 Po. Ma. Yu. paccesi. 5 Ma. Yu. sammuti.
-------------------------------------------------
[page 199]
           Dukkhameva hi sambhoti dukkhaṁ tiṭṭhati veti ca
           nāññatra dukkhā sambhoti nāññatra dukkhā nirujjhatīti.
 Atha kho māro pāpimā jānāti maṁ vajirā bhikkhunīti dukkhī
 dummano tatthevantaradhāyīti.
                     Bhikkhunīsaṁyuttaṁ samattaṁ.
                         Tassuddānaṁ
           āḷavikā ca somā ca gotamī vijayā saha
           uppalavaṇṇā ca cālā ca upacālā sīsupacālā
           selā vajirāya te dasāti.
                     ---------------
-------------------------------------------------
[page 200]
                        Brahmasaṁyuttaṁ
                      paṭhamavaggo paṭhamo
                        ---------
                      paṭhamaṁ āyācanasuttaṁ
      [555] < PTS. S I, 136 >Evamme sutaṁ ekaṁ samayaṁ bhagavā uruvelāyaṁ viharati
 najjā nerañjarāya tīre ajapālanigrodhe paṭhamābhisambuddho.
 Atha kho bhagavato rahogatassa paṭisallīnassa evaṁ cetaso parivitakko
 udapādi adhigato kho myāyaṁ dhammo gambhīro duddaso duranubodho
 santo paṇīto atakkāvacaro nipuṇo paṇḍitavedanīyo ālayarāmā
 kho panāyaṁ pajā ālayaratā ālayasamuditā ālayarāmāya kho
 pana pajāya ālayaratāya ālayasamuditāya duddasaṁ idaṁ ṭhānaṁ yadidaṁ
 idappaccayatā paṭiccasamuppādo idampi kho ṭhānaṁ duddasaṁ yadidaṁ
 sabbasaṅkhārasamatho sabbūpadhipaṭinissaggo taṇhakkhayo virāgo nirodho
 nibbānaṁ ahañceva kho pana dhammaṁ deseyyaṁ pare ca me na
 ājāneyyuṁ so mamassa kilamatho sā mamassa vihesāti. Apissudaṁ 1-
 bhagavantaṁ imā anacchariyā gāthāyo paṭibhaṁsu pubbe assutapubbā
           kicchena me adhigataṁ halandāni pakāsituṁ
           rāgadosaparetehi nāyaṁ dhammo susambudho

  *  *  *  *  *  *
  Footnote:1 Ma. apissu.
-------------------------------------------------
[page 201]
           Paṭisotagāmiṁ nipuṇaṁ gambhīraṁ duddasaṁ aṇuṁ
           rāgaratā na dakkhanti tamokkhandhena āvutāti 1-.
 Iti 2- bhagavato paṭisañcikkhato appossukkatāya cittaṁ namati no
 dhammadesanāyāti.
      [556] Atha kho brahmuno sahampatissa bhagavato cetasā
 cetoparivitakkamaññāya etadahosi nassati vata bho loko vinassati vata
 bho loko yatra hi nāma tathāgatassa arahato sammāsambuddhassa
 appossukkatāya cittaṁ namati no dhammadesanāyāti. Atha kho
 brahmā sahampati seyyathāpi nāma balavā puriso sammiñjitaṁ vā
 bāhaṁ pasāreyya pasāritaṁ vā bāhaṁ sammiñjeyya evameva
 brahmaloke antarahito bhagavato purato pāturahosi. Atha kho
 brahmā sahampati ekaṁsaṁ uttarāsaṅgaṁ karitvā dakkhiṇajānumaṇḍalaṁ
 paṭhaviyaṁ nihantvā yena bhagavā tenañjaliṁ paṇāmetvā bhagavantaṁ
 etadavoca desetu bhante bhagavā dhammaṁ desetu sugato dhammaṁ
 santi sattā apparajakkhajātikā assavanatā dhammassa parihāyanti
 bhavissanti dhammassa aññātāroti. Idamavoca brahmā sahampati
 idaṁ vatvā athāparaṁ etadavoca
                 pāturahosi magadhesu pubbe
                 dhammo asuddho samalehi cintito
                 apāpuretaṁ 3- amatassa dvāraṁ

  *  *  *  *  *  *
  Footnote:1 Ma. āvuṭā. 2 Ma. itiha. 3 Yu. avāpuretaṁ.
-------------------------------------------------
[page 202]
                 Suṇantu dhammaṁ vimalenānubuddhaṁ
                 sele yathā pabbatamuddhaniṭṭhito
                 yathāpi passe janataṁ samantato
                 tathūpamaṁ dhammamayaṁ sumedhaso 1-
                 pāsādamāruyha samantacakkhu
                 sokāvatiṇṇaṁ janatamapetasoko
                 avekkhassu jātijarābhibhūtanti 2-.
                 Uṭṭhehi vīra vijitasaṅgāma
                 satthavāha anaṇa vicara loke
          desetu 3- bhagavā dhammaṁ aññātāro bhavissantīti.
      [557] < PTS. S I, 138 >Atha kho bhagavā brahmuno ca ajjhesanaṁ viditvā
 sattesu ca kāruññataṁ paṭicca buddhacakkhunā lokaṁ volokesi.
 Addasā kho bhagavā buddhacakkhunā lokaṁ volokento satte
 apparajakkhe mahārajakkhe tikkhindriye mudindriye svākāre dvākāre
 suviññāpaye duviññāpaye appekacce paralokavajjabhayadassāvino 4-
 viharante. Seyyathāpi nāma uppaliniyaṁ vā paduminiyaṁ vā puṇḍarīkiniyaṁ
 vā appekaccāni uppalāni vā padumāni vā puṇḍarīkāni vā
 udake jātāni udake saṁvaḍḍhāni udakānugatāni antonimmuggaposīni
 appekaccāni uppalāni vā padumāni vā puṇḍarīkāni vā udake
 jātāni udake saṁvaḍḍhāni samodakaṁ ṭhitāni appekaccāni uppalāni

  *  *  *  *  *  *
  Footnote:1 Ma. Yu. sumedha. 2 Po. Ma. itisaddo natthi. 3 Ma. desassu. 4 Ma. ... ne.
-------------------------------------------------
[page 203]
 Vā padumāni vā puṇḍarīkāni vā udake jātāni udake saṁvaḍḍhāni
 udakaṁ 1- accuggamma tiṭṭhanti 2- anupalittāni udakena evameva bhagavā
 buddhacakkhunā lokaṁ volokento addasa satte apparajakkhe
 mahārajakkhe tikkhindriye mudindriye svākāre dvākāre suviññāpaye
 duviññāpaye appekacce paralokavajjabhayadassāvino viharante [3]-
 disvāna brahmānaṁ sahampatiṁ gāthāya paccabhāsi
                 apārutā te 4- amatassa dvārā
                 ye sotavanto pamañcantu saddhaṁ
                 vihiṁsasaññī paguṇaṁ na bhāsiṁ
                 dhammaṁ paṇītaṁ manujesu brahmeti.
      [558] Atha kho brahmā sahampati katāvakāso khomhi
 bhagavatā dhammadesanāyāti bhagavantaṁ abhivādetvā padakkhiṇaṁ katvā
 tatthevantaradhāyīti.
                       Dutiyaṁ gāvarasuttaṁ
      [559] Evamme sutaṁ ekaṁ samayaṁ bhagavā uruvelāyaṁ viharati
 najjā nerañjarāya tīre ajapālanigrodhe paṭhamābhisambuddho. < PTS. S I, 139 >Atha kho
 bhagavato rahogatassa paṭisallīnassa evaṁ cetaso parivitakko udapādi
 dukkhaṁ kho agāravo viharati appatisso kaṁ nu khvāhaṁ samaṇaṁ vā
 brāhmaṇaṁ vā sakkatvā garukatvā 5- upanissāya vihareyyanti.
      [560] Atha kho bhagavato etadahosi aparipuṇṇassa kho

  *  *  *  *  *  *
  Footnote:1 Ma. Yu. udakā .... 2 Ma. ṭhitāni. 3 Ma. appekacce na paraloka ...
 viharante. 4 Ma. Yu. tesaṁ. 5 Po. Ma. garuṁkatvā.
-------------------------------------------------
[page 204]
 Sīlakkhandhassa pāripūriyā aññaṁ samaṇaṁ vā brāhmaṇaṁ vā sakkatvā
 garukatvā upanissāya vihareyyaṁ na kho panāhaṁ passāmi sadevake loke
 samārake sabrahmake sassamaṇabrāhmaṇiyā pajāya sadevamanussāya
 attanā sīlasampannataraṁ aññaṁ samaṇaṁ vā brāhmaṇaṁ vā yamahaṁ
 sakkatvā garukatvā upanissāya vihareyyaṁ aparipuṇṇassa kho
 samādhikkhandhassa pāripūriyā aññaṁ samaṇaṁ vā brāhmaṇaṁ vā
 sakkatvā garukatvā upanissāya vihareyyaṁ na kho panāhaṁ passāmi
 sadevake loke .pe. Attanā samādhisampannataraṁ aññaṁ samaṇaṁ vā
 brāhmaṇaṁ vā yamahaṁ sakkatvā garukatvā upanissāya vihareyyaṁ
 aparipuṇṇassa kho paññākkhandhassa pāripūriyā aññaṁ samaṇaṁ vā
 brāhmaṇaṁ vā sakkatvā garukatvā upanissāya vihareyyaṁ na kho
 panāhaṁ passāmi sadevake loke samārake sabrahmake sassamaṇabrāhmaṇiyā
 pajāya sadevamanussāya attanā paññāsampannataraṁ
 aññaṁ samaṇaṁ vā brāhmaṇaṁ vā yamahaṁ sakkatvā garukatvā
 upanissāya vihareyyaṁ aparipuṇṇassa kho vimuttikkhandhassa pāripūriyā
 aññaṁ samaṇaṁ vā brāhmaṇaṁ vā sakkatvā garukatvā upanissāya
 vihareyyaṁ na kho panāhaṁ passāmi sadevake loke .pe. Attanā
 vimuttisampannataraṁ aññaṁ samaṇaṁ vā brāhmaṇaṁ vā yamahaṁ
 sakkatvā garukatvā upanissāya vihareyyaṁ aparipuṇṇassa kho
 vimuttiñāṇadassanakkhandhassa pāripūriyā aññaṁ samaṇaṁ vā brāhmaṇaṁ
-------------------------------------------------
[page 205]
 Vā sakkatvā garukatvā upanissāya vihareyyaṁ na kho panāhaṁ
 passāmi sadevake loke samārake sabrahmake sassamaṇabrāhmaṇiyā
 pajāya sadevamanussāya attanā vimuttiñāṇadassanasampannataraṁ aññaṁ
 samaṇaṁ vā brāhmaṇaṁ vā yamahaṁ sakkatvā garukatvā upanissāya
 vihareyyaṁ yannūnāhaṁ yvāyaṁ dhammo mayā abhisambuddho tameva dhammaṁ
 sakkatvā garukatvā upanissāya vihareyyanti.
      [561] Atha kho brahmā sahampati bhagavato cetasā
 cetoparivitakkamaññāya seyyathāpi nāma balavā puriso sammiñjitaṁ vā
 bāhaṁ pasāreyya pasāritaṁ vā bāhaṁ sammiñjeyya evameva
 brahmaloke antarahito bhagavato purato pāturahosi. Atha kho
 brahmā sahampati ekaṁsaṁ uttarāsaṅgaṁ karitvā yena bhagavā tenañjaliṁ
 paṇāmetvā bhagavantaṁ etadavoca < PTS. S I, 140 >evametaṁ bhagavā evametaṁ sugata
 yepi te bhante ahesuṁ atītamaddhānaṁ arahanto sammāsambuddhā
 tepi bhagavanto dhammaññeva sakkatvā garukatvā upanissāya vihariṁsu
 yepi te bhante bhavissanti anāgatamaddhānaṁ arahanto sammāsambuddhā
 tepi bhagavanto dhammaññeva sakkatvā garukatvā upanissāya viharissanti
 bhagavāpi bhante etarahi arahaṁ sammāsambuddho dhammaññeva sakkatvā
 garukatvā upanissāya viharatūti.
      [562] Idamavoca brahmā sahampati idaṁ vatvā athāparaṁ
 etadavoca
-------------------------------------------------
[page 206]
          Ye ca atītā sambuddhā ye ca buddhā anāgatā
          yo cetarahi sambuddho bahunnaṁ 1- sokanāsano
          sabbe saddhammagaruno vihariṁsu 2- viharanti ca
          athāpi viharissanti esā buddhāna dhammatā
          tasmā hi attakāmena mahattamabhikaṅkhatā
          saddhammo garukātabbo saraṁ buddhāna sāsananti.
                     Tatiyaṁ brahmadevasuttaṁ
      [563] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tena kho pana samayena
 aññatarissā brāhmaṇiyā brahmadevo nāma putto bhagavato
 santike [3]- anagāriyaṁ pabbajito hoti. Atha kho āyasmā
 brahmadevo eko vūpakaṭṭho appamatto ātāpī pahitatto viharanto
 nacirasseva yassatthāya kulaputtā sammadeva agārasmā anagāriyaṁ
 pabbajanti tadanuttaraṁ brahmacariyapariyosānaṁ diṭṭheva dhamme sayaṁ
 abhiññā sacchikatvā upasampajja vihāsi khīṇā jāti vusitaṁ
 brahmacariyaṁ kataṁ karaṇīyaṁ nāparaṁ itthattāyāti abbhaññāsi.
 Aññataro ca panāyasmā brahmadevo arahataṁ ahosi.
      [564] Atha kho āyasmā brahmadevo pubbaṇhasamayaṁ nivāsetvā
 pattacīvaramādāya sāvatthiyaṁ 4- piṇḍāya pāvisi sāvatthiyaṁ sapadānaṁ
 piṇḍāya caramāno yena sakamātu nivesanaṁ tenupasaṅkami. < PTS. S I, 141 >Tena kho

  *  *  *  *  *  *
  Footnote:1 Ma. bahūnaṁ. 2 Ma. vihaṁsu. 3 Ma. Yu. agārasmā. 4 Po. Ma. sāvatthiṁ.
-------------------------------------------------
[page 207]
 Pana samayena āyasmato brahmadevassa mātā brāhmaṇī brahmuno
 āhutiṁ niccaṁ paggaṇhāti. Atha kho brahmuno sahampatissa etadahosi
 ayaṁ kho āyasmato brahmadevassa mātā brāhmaṇī brahmuno āhutiṁ
 niccaṁ paggaṇhāti yannūnāhaṁ taṁ upasaṅkamitvā saṁvejeyyanti.
      [565] Atha kho brahmā sahampati seyyathāpi nāma balavā
 puriso sammiñjitaṁ vā bāhaṁ pasāreyya pasāritaṁ vā bāhaṁ sammiñjeyya
 evameva brahmaloke antarahito āyasmato brahmadevassa mātu
 nivesane pāturahosi. Atha kho brahmā sahampati vehāsaṇṭhito
 āyasmato brahmadevassa mātaraṁ brāhmaṇiṁ gāthāhi ajjhabhāsi
                dūre ito brāhmaṇi brahmaloko
                yassāhutiṁ paggaṇhāsi niccaṁ
                netādiso brāhmaṇi brahmabhakkho
                kiṁ jappasi brahmapathaṁ ajānaṁ 1-
                eso hi te brāhmaṇi brahmadevo
                nirūpadhiko atidevapatto
                akiñcano bhikkhu anaññaposi
                yo te so piṇḍāya gharaṁ paviṭṭho
                āhuniyo vedagū bhāvitatto
                narāna devāna ca dakkhiṇeyyo
                bāhitvā pāpāni anūpalitto

  *  *  *  *  *  *
  Footnote:1 Yu. ajānanti.
-------------------------------------------------
[page 208]
                Ghāsesanaṁ iriyati sītibhūto
                na tassa pacchā na puratthamatthi
                santo vidhūmo anigho nirāso
                nikkhittadaṇḍo tasathāvaresu
                so tyāhutiṁ bhuñjatu aggapiṇḍaṁ
                visenibhūto upasantacitto
                nāgova danto carati anejo
                bhikkhu susīlo suvimuttacitto
                so tyāhutiṁ bhuñjatu aggapiṇḍaṁ
                tasmiṁ pasannā avikampamānā
                patiṭṭhapehi dakkhiṇaṁ dakkhiṇeyye
                karohi puññaṁ sukhamāyatikaṁ
                disvā muniṁ brāhmaṇi oghatiṇṇaṁ 1-
                tasmiṁ pasannā avikampamānā
                patiṭṭhapehi 2- dakkhiṇaṁ dakkhiṇeyye
                akāsi puññaṁ sukhamāyatikaṁ
                disvā muniṁ brāhmaṇi oghatiṇṇanti.
                       Catutthaṁ bakasuttaṁ
      [566] Ekaṁ samayaṁ bhagavā sāvatthiyaṁ viharati jetavane anāthapiṇḍikassa
 ārāme. Tena kho pana samayena bakassa brahmuno evarūpaṁ

  *  *  *  *  *  *
  Footnote:1 Ma. Yu. oghatiṇṇanti. 2 Ma. Yu. patiṭṭhapesi.
-------------------------------------------------
[page 209]
 Pāpakaṁ diṭṭhigataṁ uppannaṁ hoti idaṁ niccaṁ idaṁ dhuvaṁ idaṁ sassataṁ idaṁ
 kevalaṁ idaṁ acavanadhammaṁ idaṁ hi na jāyati na jiyyati na miyyati na
 cavati na upapajjati ito ca panaññaṁ uttariṁ 1- nissaraṇaṁ natthīti.
      [567] Atha kho bhagavā bakassa brahmuno cetasā
 cetoparivitakkamaññāya seyyathāpi nāma balavā puriso sammiñjitaṁ vā
 bāhaṁ pasāreyya pasāritaṁ vā bāhaṁ sammiñjeyya evameva jetavane
 antarahito tasmiṁ brahmaloke pāturahosi. Addasā kho bako
 brahmā bhagavantaṁ dūratova āgacchantaṁ disvāna bhagavantaṁ etadavoca
 ehi kho mārisa svāgataṁ te mārisa cirassaṁ kho mārisa imaṁ
 pariyāyamakāsi yadidaṁ idhāgamanāya idaṁ hi mārisa niccaṁ idaṁ dhuvaṁ
 idaṁ sassataṁ idaṁ kevalaṁ idaṁ acavanadhammaṁ idañhi na jāyati na
  jiyyati na miyyati na cavati na upapajjati ito ca panaññaṁ
 uttariṁ 2- nissaraṇaṁ natthīti.
      [568] Evaṁ vutte bhagavā bakaṁ brahmānaṁ etadavoca avijjāgato
 vata bho bako brahmā avijjāgato vata bho bako brahmā
 yatra hi nāma aniccaṁyeva samānaṁ niccanti vakkhati adhuvaṁyeva samānaṁ
 dhuvanti vakkhati asassataṁyeva samānaṁ sassatanti vakkhati < PTS. S I, 143 >akevalaṁyeva
 samānaṁ kebalanti vakkhati cavanadhammaṁyeva samānaṁ acavanadhammanti vakkhati
 yattha ca pana jāyati ca jiyyati ca miyyati ca cavati ca upapajjati
 ca taṁ 3- tathā vakkhati idaṁ hi na jāyati na jiyyati na miyyati na cavati

  *  *  *  *  *  *
  Footnote:1-2 Ma. uttari. 3 Ma. Yu. taṁ ca.
-------------------------------------------------
[page 210]
 Na upapajjatīti 1- santañca panaññaṁ uttariṁ nissaraṇaṁ natthaññaṁ
 uttariṁ nissaraṇanti vakkhatīti.
           [569] Dvāsattati gotama puññakammā
                 vasavattino jātijaraṁ atītā
                 ayamantimā vedagū brahmupapatti
                 asmābhijappanti janā anekāti.
           [570] Appaṁ hi etaṁ na hi dīghamāyuṁ 2-
                 yaṁ tvaṁ baka maññasi dīghamāyuṁ
                 sataṁ sahassāna nirabbudānaṁ
                 āyuṁ pajānāmi tvāhaṁ brahmeti.
           [571] Anantadassī bhagavāhamasmi
                 jātijaraṁ sokamupātivatto
                 kiṁ me purāṇaṁ vata sīlavattaṁ
                 ācikkhametaṁ yamahaṁ vijaññāti.
           [572] Yaṁ tvaṁ apāyesi bahū manusse
                 pipāsite ghammani samparete
                 tante purāṇaṁ vata sīlavattaṁ
                 suttappabuddhova anussarāmi
                 yaṁ eṇikulasmiṁ janataṁ 3- gahitaṁ
                 amocayī gayhakaṁ nīyamānaṁ

  *  *  *  *  *  *
  Footnote:1 Ma. Yu. itisaddo natthi. 2 Ma. Yu. dīghamāyu. 3 Ma. Yu. janaṁ gahītaṁ.
-------------------------------------------------
[page 211]
                 Tante purāṇaṁ vata sīlavattaṁ
                 suttappabuddhova anussarāmi
                 gaṅgāya sotasmi gahītanāvaṁ
                 luddhena nāgena manussakampā 1-
                 amocayittha 2- balasā pasayha
                 tante purāṇaṁ vata sīlavattaṁ
                 suttappabuddhova anussarāmi
                 kappo ca te paṭacaro ahosiṁ
                 sambuddhivantaṁ vatinaṁ amaññiṁ
                 tante purāṇaṁ vata sīlavattaṁ
                 suttappabuddhova anussarāmi 3-
                 addhā pajānāsi mametamāyuṁ
                 aññepi jānāsi tathā hi buddho
                 tathā hi tyāyaṁ jalitānubhāvo
                 obhāsayaṁ tiṭṭhati brahmalokanti.
                     Pañcamaṁ aparādiṭṭhisuttaṁ
      [573] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tena kho pana samayena
 aññatarassa brahmuno evarūpaṁ pāpakaṁ diṭṭhigataṁ uppannaṁ hoti
 natthi so samaṇo vā brāhmaṇo vā yo idha āgaccheyyāti.

  *  *  *  *  *  *
  Footnote:1 Ma. Yu. manussakamyā. 2 pamocayittha. 3 Po. Ma. itisaddo atthi.
-------------------------------------------------
[page 212]
      [574] Atha kho bhagavā tassa brahmuno cetasā cetoparivitakkamaññāya
 seyyathāpi nāma balavā puriso .pe. Tasmiṁ brahmaloke
 pāturahosi. Atha kho bhagavā tassa brahmuno uparivehāsaṁ pallaṅkena
 nisīdi tejodhātuṁ samāpajjitvā.
      [575] Atha kho āyasmato mahāmoggallānassa etadahosi
 kahaṁ nu kho bhagavā etarahi viharatīti. Addasā kho āyasmā
 mahāmoggallāno bhagavantaṁ dibbena cakkhunā visuddhena atikkantamānusakena
 tassa brahmuno uparivehāsaṁ pallaṅkena nisinnaṁ tejodhātuṁ
 samāpannaṁ disvāna seyyathāpi nāma balavā puriso sammiñjitaṁ vā
 bāhaṁ pasāreyya pasāritaṁ vā bāhaṁ sammiñjeyya evameva jetavane
 antarahito tasmiṁ brahmaloke pāturahosi. Atha kho āyasmā
 mahāmoggallāno puratthimaṁ disaṁ nissāya tassa brahmuno uparivehāsaṁ
 pallaṅkena nisīdi tejodhātuṁ samāpajjitvā nīcatarakaṁ 1- bhagavato.
      [576] Atha kho āyasmato mahākassapassa etadahosi kahaṁ nu
 kho bhagavā etarahi viharatīti. Addasā kho āyasmā mahākassapo
 bhagavantaṁ dibbena cakkhunā .pe. Disvāna seyyathāpi nāma balavā
 puriso .pe. Evameva < PTS. S I, 145 >jetavane antarahito tasmiṁ brahmaloke
 pāturahosi. Atha kho āyasmā mahākassapo dakkhiṇaṁ disaṁ
 nissāya tassa brahmuno uparivehāsaṁ pallaṅkena nisīdi tejodhātuṁ
 samāpajjitvā nīcatarakaṁ 2- bhagavato.

  *  *  *  *  *  *
  Footnote:1-2 Ma. Yu. nīcataraṁ.
-------------------------------------------------
[page 213]
      [577] Atha kho āyasmato mahākappinassa etadahosi kahaṁ
 nu kho bhagavā etarahi viharatīti. Atha [1]- kho āyasmā mahākappino
 bhagavantaṁ dibbena cakkhunā .pe. Tejodhātuṁ samāpannaṁ disvāna
 seyyathāpi nāma balavā puriso .pe. Evameva jetavane antarahito
 tasmiṁ brahmaloke pāturahosi. Atha kho āyasmā mahākappino
 pacchimaṁ disaṁ nissāya tassa brahmuno uparivehāsaṁ pallaṅkena nisīdi
 tejodhātuṁ samāpajjitvā nīcatarakaṁ bhagavato.
      [578] Atha kho āyasmato anuruddhassa etadahosi kahaṁ nu
 kho bhagavā etarahi viharatīti. Addasā kho āyasmā anuruddho
 .pe. Tejodhātuṁ samāpannaṁ disvāna seyyathāpi nāma balavā
 puriso .pe. Tasmiṁ brahmaloke pāturahosi. Atha kho āyasmā
 anuruddho uttaraṁ disaṁ nissāya tassa brahmuno uparivehāsaṁ pallaṅkena
 nisīdi tejodhātuṁ samāpajjitvā nīcatarakaṁ bhagavato.
      [579] Atha kho āyasmā mahāmoggallāno [2]- brahmānaṁ
 gāthāya ajjhabhāsi
         ajjāpi te āvuso sā diṭṭhi yā te diṭṭhi pure ahu
         passasi vītivattantaṁ brahmaloke parāyananti. 3-
   [580] Na me mārisa sā diṭṭhi yā me diṭṭhi pure ahu
         passāmi vītivattantaṁ brahmaloke parāyanaṁ 4-
         svāhaṁ ajja kathaṁ vajjaṁ ahaṁ niccomhi sassatoti.

  *  *  *  *  *  *
  Footnote:1-2 Ma. Yu. etthantare taṁ iti dissati. 3-4 Ma. Yu. pabhassaranti.
-------------------------------------------------
[page 214]
      [581] Atha kho bhagavā taṁ brahmānaṁ saṁvejetvā seyyathāpi
 nāma balavā puriso sammiñjitaṁ vā bāhaṁ pasāreyya pasāritaṁ
 vā bāhaṁ sammiñjeyya evameva tasmiṁ brahmaloke antarahito
 jetavane pāturahosi. Atha kho so brahmā aññataraṁ brahmapārisajjaṁ
 āmantesi ehi tvaṁ mārisa yenāyasmā mahāmoggallāno
 tenupasaṅkama upasaṅkamitvā āyasmantaṁ mahāmoggallānaṁ evaṁ vadehi
 atthi nu kho mārisa moggallāna aññepi tassa bhagavato sāvakā
 evaṁmahiddhikā < PTS. S I, 146 >evaṁmahānubhāvā seyyathāpi nāma 1- bhavaṁ moggallāno
 kassapo kappino anuruddhoti. Evaṁ mārisāti kho so brahmapārisajjo
 tassa brahmuno paṭissuṇitvā 2- seyyathāpi nāma balavā
 puriso .pe. Evameva tasmiṁ brahmaloke antarahito āyasmato
 mahāmoggallānassa purato pāturahosi.
      [582] Atha kho so brahmapārisajjo āyasmantaṁ mahāmoggallānaṁ
 abhivādetvā ekamantaṁ aṭṭhāsi. Ekamantaṁ ṭhito so
 brahmapārisajjo āyasmantaṁ mahāmoggallānaṁ etadavoca atthi nu
 mārisa .pe. Anuruddhoti.
      [583] Atha kho āyasmā mahāmoggallāno [3]- brahmapārisajjaṁ
 gāthāya ajjhabhāsi
          tevijjā iddhipattā ca cetopariyāyakovidā
          khīṇāsavā arahanto bahū buddhassa sāvakāti.

  *  *  *  *  *  *
  Footnote:1 Po. Ma. Yu. nāmasaddo natthi. 2 Ma. Yu. paṭissutvā. 3 Ma. Yu. etthantare
 taṁ iti dissati.
-------------------------------------------------
[page 215]
      [584] Atha kho so brahmapārisajjo āyasmato
 mahāmoggallānassa bhāsitaṁ abhinanditvā anumoditvā yena so brahmā
 tenupasaṅkami upasaṅkamitvā taṁ brahmānaṁ etadavoca āyasmā
 mārisa mahāmoggallāno evamāha
          tevijjā iddhipattā ca cetopariyāyakovidā
          khīṇāsavā arahanto bahū buddhassa sāvakāti.
      [585] Idamavoca so brahmapārisajjo attamano ca so
 brahmā tassa brahmapārisajjassa bhāsitaṁ abhinandīti.
                       Chaṭṭhaṁ pamādasuttaṁ
      [586] Sāvatthīnidānaṁ. Tena kho pana samayena bhagavā
 divāvihāragato hoti paṭisallīno. Atha kho subrahmā ca paccekabrahmā
 suddhāvāso ca paccekabrahmā yena bhagavā tenupasaṅkamiṁsu
 upasaṅkamitvā paccekaṁ dvārabāhaṁ upanissāya aṭṭhaṁsu. Atha kho
 subrahmā paccekabrahmā suddhāvāsaṁ paccekabrahmānaṁ etadavoca
 akālo kho tāva mārisa bhagavantaṁ payirupāsituṁ divāvihāragato
 bhagavā paṭisallīno ca amu 1- ca brahmaloko iddho ceva phīto ca
 brahmā ca tattha pamādavihāraṁ viharati āyāma mārisa yena
 so brahmaloko tenupasaṅkamissāma upasaṅkamitvā taṁ brahmānaṁ
 saṁvejeyyāmāti. < PTS. S I, 147 >Evaṁ mārisāti kho suddhāvāso paccekabrahmā
 subrahmuno paccekabrahmuno paccassosi. Atha kho subrahmā

  *  *  *  *  *  *
  Footnote:1 Ma. Yu. asuko.
-------------------------------------------------
[page 216]
 Paccekabrahmā suddhāvāso ca paccekabrahmā seyyathāpi nāma
 balavā puriso .pe. Evameva bhagavato purato antarahitā tasmiṁ
 brahmaloke pāturahesuṁ. Addasā kho so brahmā te brahmāno
 dūratova āgacchante disvāna te brahmāno etadavoca handa
 kuto nu tumhe mārisā āgacchathāti. Atha 1- kho mayaṁ mārisa
 āgacchāma tassa bhagavato arahato sammāsambuddhassa santikā
 gacchasi 2- pana tvaṁ mārisa tassa bhagavato upaṭṭhānaṁ arahato
 sammāsambuddhassāti.
      [587] Evaṁ vutte 3- kho so brahmā taṁ vacanaṁ anadhivāsento
 sahassakkhattuṁ attānaṁ abhinimminitvā subrahmānaṁ paccekabrahmānaṁ
 etadavoca passasi me no tvaṁ mārisa evarūpaṁ iddhānubhāvanti.
 Passāmi kho 4- tyāhaṁ mārisa evarūpaṁ iddhānubhāvanti. So khvāhaṁ
 mārisa evaṁmahiddhiko evaṁmahānubhāvo kassa aññassa samaṇassa
 vā brāhmaṇassa vā upaṭṭhānaṁ gamissāmīti.
      [588] Atha kho subrahmā paccekabrahmā dvisahassakkhattuṁ
 attānaṁ abhinimminitvā [5]- brahmānaṁ etadavoca passasi me no
 tvaṁ mārisa evarūpaṁ taṁ iddhānubhāvanti. Passāmi kho tyāhaṁ
 mārisa evarūpaṁ iddhānubhāvanti. Tayā ca kho mārisa mayā ca
 sveva bhagavā mahiddhikataro ceva mahānubhāvo ca āgaccheyyāsi 6-
 tvaṁ mārisa tassa bhagavato upaṭṭhānaṁ arahato sammāsambuddhassāti.

  *  *  *  *  *  *
  Footnote:1 Ma. āgatā kho mayaṁ mārisa amha .... 2 Ma. Yu. gaccheyyāsi. 3 evaṁ vutto.
 4 Yu. no. 5 Ma. Yu. etthantare taṁ iti dissati. 6 Ma. Yu. gaccheyyāsi.
-------------------------------------------------
[page 217]
      [589] Atha kho so brahmā subrahmānaṁ paccekabrahmānaṁ
 gāthāya ajjhabhāsi
                 tayo supaṇṇā caturo ca haṁsā
                 byagghīnisā pañcasatā ca jhāyino
                 tayidaṁ vimānaṁ jalate ca brahme
                 obhāsayaṁ uttarassaṁ disāyanti.
           [590] Kiñcāpi te taṁ jalatī 1- vimānaṁ
                 obhāsayaṁ uttarassaṁ disāyaṁ
                 rūpe raṇaṁ disvā sadā pavedhitaṁ
                 tasmā na rūpe ramatī sumedhoti.
      [591] Atha kho subrahmā ca paccekabrahmā suddhāvāso
 ca paccekabrahmā taṁ brahmānaṁ saṁvejetvā tatthevantaradhāyiṁsu.
 Agamāsi ca 2- so brahmā aparena samayena bhagavato upaṭṭhānaṁ arahato
 sammāsambuddhassāti.
                    Sattamaṁ paṭhamakokālikasuttaṁ
      [592] Sāvatthiyaṁ ... Tena kho pana samayena bhagavā divāvihāragato
 hoti paṭisallīno. Atha kho subrahmā ca paccekabrahmā
 suddhāvāso ca paccekabrahmā yena bhagavā tenupasaṅkamiṁsu
 upasaṅkamitvā paccekaṁ dvārabāhaṁ nissāya aṭṭhaṁsu.
      [593] Atha kho subrahmā paccekabrahmā kokālikaṁ bhikkhuṁ

  *  *  *  *  *  *
  Footnote:1 Ma. Yu. jalate. 2 agamāsi ca kho so.
-------------------------------------------------
[page 218]
 Ārabbha bhagavato santike imaṁ gāthaṁ abhāsi
           appameyyaṁ paminanto kodha vidvā vikappaye
           appameyyaṁ pamāyinaṁ nidhutantaṁ 1- maññe puthujjananti.
                      Aṭṭhamaṁ tissakasuttaṁ
      [594] Sāvatthiyaṁ ... Tena kho pana samayena bhagavā divāvihāragato
 hoti paṭisallīno. Atha kho subrahmā ca paccekabrahmā
 suddhāvāso ca paccekabrahmā yena bhagavā tenupasaṅkamiṁsu
 upasaṅkamitvā paccekaṁ dvārabāhaṁ nissāya aṭṭhaṁsu.
      [595] Atha kho suddhāvāso paccekabrahmā katamorakatissakaṁ 2-
 bhikkhuṁ ārabbha bhagavato santike imaṁ gāthaṁ abhāsi
           appameyyaṁ paminanto kodha vidvā vikappaye
           appameyyaṁ pamāyinaṁ nidhutantaṁ maññe akissavanti.
                    Navamaṁ tudubrahmasuttaṁ 3-
      [596] Sāvatthiyaṁ ... Tena kho pana samayena kokāliko bhikkhu
 ābādhiko hoti dukkhito bāḷhagilāno. Atha kho tudupaccekabrahmā 3-
 abhikkantāya rattiyā abhikkantavaṇṇo kevalakappaṁ jetavanaṁ
 obhāsetvā yena kokāliko bhikkhu tenupasaṅkami upasaṅkamitvā vehāsaṁ
 ṭhito kokālikaṁ bhikkhuṁ etadavoca pasādehi kokālika sārīputtamoggallānesu
 cittaṁ pesalā sārīputtamoggallānāti. Kosi
 tvaṁ āvusoti. Ahaṁ tudupaccekabrahmāti 3-. Kinnu 4- tvaṁ āvuso

  *  *  *  *  *  *
  Footnote:1 Ma. nivutaṁ taṁ. Yu. nivutaṁ. 2 Ma. katamodakatissakaṁ. 3 Ma. turū ....
 4 Po. Ma. Yu. nanu.
-------------------------------------------------
[page 219]
 Bhagavatā anāgāmī byākato kathañcarahi 1- idhāgatoti. Passa
 yāvañca te idaṁ aparaddhanti.
     [597] Purisassa hi jātassa kudhārī 2- jāyate mukhe
           yāya chindati attānaṁ bālo dubbhāsitaṁ bhaṇaṁ
           yo nindiyaṁ pasaṁsati taṁ vā nindati yo pasaṁsiyo
           vicināti mukhena so kaliṁ kalinā tena sukhaṁ na vindati
           appamatto 3- ayaṁ kali yo akkhesu dhanaparājayo
                 sabbassāpi sahāpi attanā
                 ayameva mahantataro kali
                 yo sugatesu manaṁ padosaye.
                 Sataṁ sahassāna nirabbudānaṁ
                 chattiṁsati pañca ca abbudāni
                 yamariye 4- garahī nirayaṁ upeti
                 vācaṁ manañca paṇidhāya pāpakanti.
                    Dasamaṁ dutiyakokālikasuttaṁ
      [598] Sāvatthiyaṁ ... Atha kho kokāliko bhikkhu yena bhagavā
 tenupasaṅkami < PTS. S I, 150 >upasaṅkamitvā bhagavantaṁ abhivādetvā ekamantaṁ
 nisīdi. Ekamantaṁ nisinno kho kokāliko bhikkhu bhagavantaṁ etadavoca
 pāpicchā bhante sārīputtamoggallānā pāpikānaṁ icchānaṁ vasaṁ
 gatāti.

  *  *  *  *  *  *
  Footnote:1 Ma. Yu. atha kiñcarahi. 2 Ma. Yu. kuṭhārī. 3 Ma. Yu. appamattatho.
 4 Ma. Yu. yamariyagarahī.
-------------------------------------------------
[page 220]
      [599] Evaṁ vutte bhagavā kokālikaṁ bhikkhuṁ etadavoca mā
 hevaṁ kokālika avaca mā hevaṁ kokālika avaca pasādehi kokālika
 sārīputtamoggallānesu cittaṁ pesalā sārīputtamoggallānāti.
 Dutiyampi kho kokāliko bhikkhu bhagavantaṁ etadavoca kiñcāpi me
 bhante [1]- saddhāyako paccayako atha kho pāpicchāva sārīputtamoggallānā
 pāpakānaṁ icchānaṁ vasaṁ gatāti. Dutiyampi kho bhagavā
 kokālikaṁ bhikkhuṁ etadavoca mā hevaṁ kokālika avaca mā
 hevaṁ kokālika avaca pasādehi kokālika sārīputtamoggallānesu
 cittaṁ pesalā sārīputtamoggallānāti. Tatiyampi kho kokāliko
 bhikkhu bhagavantaṁ etadavoca .pe. Icchānaṁ vasaṁ gatāti. Tatiyampi
 kho bhagavā kokālikaṁ bhikkhuṁ etadavoca .pe. Pesalā
 sārīputtamoggallānāti.
      [600] Atha kho kokāliko bhikkhu uṭṭhāyāsanā bhagavantaṁ
 abhivādetvā padakkhiṇaṁ katvā pakkāmi. Acirapakkantassa ca kokālikassa
 bhikkhuno sāsapamattīhi piḷakāhi sabbo kāyo phuṭṭho ahosi
 sāsapamattiyo hutvā muggamattiyo ahesuṁ muggamattiyo hutvā
 kaḷāyamattiyo ahesuṁ kaḷāyamattiyo hutvā kolaṭṭhimattiyo ahesuṁ
 kolaṭṭhimattiyo hutvā kolamattiyo ahesuṁ kolamattiyo hutvā
 āmalakamattiyo ahesuṁ āmalakamattiyo hutvā veluvasalāṭukamattiyo
 ahesuṁ veluvasalāṭukamattiyo hutvā billamattiyo ahesuṁ

  *  *  *  *  *  *
  Footnote:1 Ma. Yu. etthantare bhagavā saddhāyiko paccayikoti dissanti.
-------------------------------------------------
[page 221]
 Billamattiyo hutvā pabhijjiṁsu pubbañca lohitañca pagghariṁsu. Atha kho
 kokāliko bhikkhu teneva ābādhena kālamakāsi. < PTS. S I, 151 >Kālakato ca
 kokāliko bhikkhu padumanirayaṁ upapajji sārīputtamoggallānesu cittaṁ
 āghātetvā.
      [601] Atha kho brahmā sahampati abhikkantāya rattiyā
 abhikkantavaṇṇo kevalakappaṁ jetavanaṁ obhāsetvā yena bhagavā
 tenupasaṅkami upasaṅkamitvā bhagavantaṁ abhivādetvā ekamantaṁ aṭṭhāsi.
 Ekamantaṁ ṭhito kho brahmā sahampati bhagavantaṁ etadavoca kokāliko
 bhante bhikkhu kālakato 1- kālakato ca bhante kokāliko bhikkhu
 padumanirayaṁ upapanno sārīputtamoggallānesu cittaṁ āghātetvāti.
 Idamavoca brahmā sahampati idaṁ vatvā bhagavantaṁ abhivādetvā
 padakkhiṇaṁ katvā tatthevantaradhāyīti.
      [602] Atha kho bhagavā tassā rattiyā accayena bhikkhū āmantesi
 imaṁ bhikkhave rattiṁ brahmā sahampati abhikkantāya rattiyā
 abhikkantavaṇṇo kevalakappaṁ jetavanaṁ obhāsetvā yenāhaṁ tenupasaṅkami
 upasaṅkamitvā maṁ abhivādetvā ekamantaṁ aṭṭhāsi ekamantaṁ ṭhito
 kho bhikkhave brahmā sahampati maṁ etadavoca kokāliko bhante
 bhikkhu kālakato kālakato ca bhante kokāliko bhikkhu padumanirayaṁ
 upapanno sārīputtamoggallānesu cittaṁ āghātetvāti idamavoca

  *  *  *  *  *  *
  Footnote:1 kālamakāsīti vā pāṭho.
-------------------------------------------------
[page 222]
 Bhikkhave brahmā sahampati idaṁ vatvā maṁ abhivādetvā padakkhiṇaṁ
 katvā tatthevantaradhāyīti.
      [603] Evaṁ vutte aññataro bhikkhu bhagavantaṁ etadavoca
 kīvadīghaṁ nu kho bhante padumaniraye āyuppamāṇanti. Dīghaṁ kho
 bhikkhu padumaniraye āyuppamāṇaṁ taṁ na sukaraṁ saṅkhātuṁ ettakāni
 vassāni iti vā ettakāni vassasatāni iti vā ettakāni
 vassasahassāni iti vā ettakāni vassasatasahassāni iti vāti.
 Sakkā pana bhante upamā kātunti.
      [604] < PTS. S I, 152 >Sakkā bhikkhūti bhagavā avoca seyyathāpi bhikkhu vīsatikhāriko
 kosalako tilavāho tato puriso vassasatassa vassasatassa 1-
 accayena ekamekaṁ tilaṁ uddhareyya khippataraṁ kho so bhikkhu
 vīsatikhāriko kosalako tilavāho iminā upakkamena parikkhayaṁ pariyādānaṁ
 gaccheyya na tveva eko abbudo nirayo seyyathāpi bhikkhu
 vīsati abbudā nirayā evameko nirabbudo nirayo seyyathāpi
 bhikkhu vīsati nirabbudā nirayā evameko ababo nirayo seyyathāpi
 bhikkhu vīsati ababā nirayā evameko aṭaṭo nirayo seyyathāpi
 bhikkhu vīsati aṭaṭā nirayā evameko ahaho nirayo seyyathāpi
 bhikkhu vīsati ahahā nirayā evameko kumudo nirayo seyyathāpi
 bhikkhu vīsati kumudā nirayā evameko sogandhiko nirayo seyyathāpi
 bhikkhu vīsati sogandhikā nirayā evameko uppalako 2- nirayo

  *  *  *  *  *  *
  Footnote:1 Yu. vassasahassassa. 2 Ma. Yu. uppalanirayo.
-------------------------------------------------
[page 223]
 Seyyathāpi bhikkhu vīsati uppalakā nirayā evameko puṇḍarīko
 nirayo seyyathāpi bhikkhu vīsati puṇḍarīkā nirayā evameko
 padumo nirayo padumaṁ kho pana bhikkhu nirayaṁ 1- kokāliko bhikkhu
 upapanno sārīputtamoggallānesu cittaṁ āghātetvāti.
      [605] Idamavoca bhagavā idaṁ vatvāna sugato athāparaṁ
 etadavoca satthā
          purisassa hi khātassa kudhārī jāyate mukhe
          yāya chindati attānaṁ bālo dubbhāsitaṁ bhaṇaṁ
          yo nindiyaṁ pasaṁsati taṁ vā nindati yo pasaṁsiyo
          vicināti mukhena so kaliṁ kalinā tena sukhaṁ na vindati
          appamatto ayaṁ kali yo akkhesu dhanaparājayo
                 sabbassāpi sahāpi attanā
                 ayameva mahantataro kali
                 yo sugatesu manaṁ padosaye.
                 Sataṁ sahassāna nirabbudānaṁ
                 chattiṁsati pañca ca abbudāni
                 yamariye garahī nirayaṁ upeti
                 vācaṁ manañca paṇidhāya pāpakanti.
                     Paṭhamo vaggo.

  *  *  *  *  *  *
  Footnote:1 Ma. padume pana bhikkhu niraye. Yu. padumake ....
-------------------------------------------------
[page 224]
                         Tassuddānaṁ
                 āyācanaṁ gāravo brahmadevo
                 bako ca brahmā aparā ca diṭṭhi
                 pamādakokālikatissako ca
                 tudu ca brahmā aparo kokālikoti.
                      -------------
-------------------------------------------------
[page 225]
                      Dutiyavaggo dutiyo
                        --------
                     paṭhamaṁ sanaṅkumārasuttaṁ
      [606] Evamme sutaṁ ekaṁ samayaṁ bhagavā rājagahe viharati
 sappinītīre. Atha kho brahmā sanaṅkumāro abhikkantāya rattiyā
 abhikkantavaṇṇo kevalakappaṁ sappinītīraṁ obhāsetvā yena bhagavā
 tenupasaṅkami upasaṅkamitvā bhagavantaṁ abhivādetvā ekamantaṁ
 aṭṭhāsi.
      [607] Ekamantaṁ ṭhito kho brahmā sanaṅkumāro bhagavato
 santike imaṁ gāthaṁ abhāsi
          khattiyo seṭṭho janetasmiṁ ye gottapaṭisārino
          vijjācaraṇasampanno so seṭṭho devamānuseti.
      [608] Idamavoca brahmā sanaṅkumāro samanuñño satthā
 ahosi. Atha kho brahmā sanaṅkumāro samanuñño me satthāti
 bhagavantaṁ abhivādetvā padakkhiṇaṁ katvā tatthevantaradhāyīti.
                      Dutiyaṁ devadattasuttaṁ
      [609] Evamme sutaṁ ekaṁ samayaṁ bhagavā rājagahe viharati
 gijjhakūṭe pabbate acirapakkante devadatte. Atha kho brahmā
 sahampati abhikkantāya rattiyā abhikkantavaṇṇo kevalakappaṁ
-------------------------------------------------
[page 226]
 Gijjhakūṭaṁ [1]- obhāsetvā yena bhagavā tenupasaṅkami upasaṅkamitvā
 bhagavantaṁ abhivādetvā ekamantaṁ aṭṭhāsi.
      [610] < PTS. S I, 154 >Ekamantaṁ ṭhito kho brahmā sahampati devadattaṁ ārabbha
 bhagavato santike imaṁ gāthaṁ abhāsi
          phalaṁ ve kaddaliṁ hanti phalaṁ veḷuṁ phalaṁ naḷaṁ
          sakkāro kāpurisaṁ hanti gabbho assatariṁ yathāti.
                     Tatiyaṁ andhakavindasuttaṁ
      [611] Ekaṁ samayaṁ bhagavā magadhesu viharati andhakavinde. Tena
 kho pana samayena bhagavā rattandhakāratimisāyaṁ ajjhokāse nisinno
 hoti. Devo ca ekamekaṁ phusāyati. Atha kho brahmā sahampati
 abhikkantāya rattiyā abhikkantavaṇṇo kevalakappaṁ andhakavindaṁ
 obhāsetvā yena bhagavā tenupasaṅkami upasaṅkamitvā bhagavantaṁ
 abhivādetvā ekamantaṁ aṭṭhāsi.
      [612] Ekamantaṁ ṭhito kho brahmā sahampati bhagavato santike
 imā gāthāyo abhāsi
                 sevetha pantāni sayanāsanāni
                 careyya saññojanavippamokkhā
                 sa ce ratiṁ nādhigaccheyya tattha
                 saṅghe vase rakkhitatto satimā
                 kulā kulaṁ piṇḍikāya caranto

  *  *  *  *  *  *
  Footnote:[1] Ma. Yu. etthantare pabbatanti dissati.
-------------------------------------------------
[page 227]
                 Indriyagutto nipako satimā
                 sevetha pantāni sayanāsanāni
                 bhayā pamutto abhaye vimutto
                 yattha bheravā siriṁsapā 1-
                 vijju sañcarati thaneti 2- devo
                 andhakāratimisāya rattiyā
                 nisīdi tattha bhikkhu vigatalomahaṁso
          idañca 3- jātu me diṭṭhaṁ nayidaṁ itihītihaṁ
          ekasmiṁ brahmacariyasmiṁ sahassaṁ maccuhāyinaṁ
          bhīyo pañcasatā sekkhā dasā ca dasadhā dasa
          sabbe sotaṁ samāpannā atiracchānagāmino
          athāyaṁ itarā pajā puññabhāgāti me mano
          saṅkhātuṁ nopi sakkomi musāvādassa ottapanti 4-.
                      Catutthaṁ aruṇavatīsuttaṁ
      [613] < PTS. S I, 155 >Ekaṁ samayaṁ bhagavā sāvatthiyaṁ viharati .pe. Tatra kho
 bhagavā bhikkhū āmantesi bhikkhavoti. Bhadanteti te bhikkhū bhagavato
 paccassosuṁ.
      [614] Bhagavā etadavoca bhūtapubbaṁ bhikkhave rājā ahosi
 aruṇavā nāma. Rañño kho pana bhikkhave aruṇavato aruṇavatī
 nāma rājadhānī ahosi. Aruṇavatiṁ kho pana bhikkhave rājadhāniṁ 5- sikhī

  *  *  *  *  *  *
  Footnote:1 Ma. sariṁsapā. 2 thanayati. 3 Ma. Yu. idaṁ hi 4 Yu. ottape. 5 aruṇavatiyaṁ
 ... rājadhāniyaṁ.
-------------------------------------------------
[page 228]
 Bhagavā arahaṁ sammāsambuddho upanissāya vihāsi. Sikhissa kho
 pana bhikkhave bhagavato arahato sammāsambuddhassa abhibhū sambhavaṁ nāma
 sāvakayugaṁ ahosi aggayugaṁ bhaddayugaṁ 1-.
      [615] Atha kho bhikkhave sikhī bhagavā arahaṁ sammāsambuddho
 abhibhuṁ bhikkhuṁ āmantesi āyāma brāhmaṇa yena aññataro
 brahmaloko tenupasaṅkamissāma yāva bhattassa kālo bhavissatīti.
 Evaṁ bhanteti kho bhikkhave abhibhū bhikkhu sikhissa bhagavato arahato
 sammāsambuddhassa paccassosi. Atha kho bhikkhave sikhī ca 2- bhagavā
 arahaṁ sammāsambuddho abhibhū ca bhikkhu seyyathāpi nāma balavā puriso
 sammiñjitaṁ vā bāhaṁ pasāreyya pasāritaṁ vā bāhaṁ sammiñjeyya
 evameva aruṇavatiyā rājadhāniyā antarahitā tasmiṁ brahmaloke
 pāturahesuṁ. Atha kho bhikkhave sikhī bhagavā arahaṁ sammāsambuddho
 abhibhuṁ bhikkhuṁ āmantesi paṭibhātu brāhmaṇa brahmuno ca
 brahmaparisāya ca brahmapārisajjānañca dhammī kathāti. Evaṁ bhanteti
 kho bhikkhave abhibhū bhikkhu sikhissa bhagavato arahato sammāsambuddhassa
 paṭissutvā brahmānañca brahmaparisañca brahmapārisajje ca dhammiyā
 kathāya sandassesi samādapesi samuttejesi sampahaṁsesi.
      [616] Tatra sudaṁ bhikkhave brahmā ca < PTS. S I, 156 >brahmaparisā ca
 brahmapārisajjā ca ujjhāyanti khīyanti vipācenti acchariyaṁ vata bho
 abbhūtaṁ vata bho kathañhi nāma satthari sammukhībhūte sāvako dhammaṁ

  *  *  *  *  *  *
  Footnote:1 Ma. Yu. aggabhaddayugaṁ. 2 Po. Ma. Yu. casaddo natthi.
-------------------------------------------------
[page 229]
 Desessatīti. Atha kho bhikkhave sikhī bhagavā arahaṁ sammāsambuddho
 abhibhuṁ bhikkhuṁ āmantesi ujjhāyanti kho te brāhmaṇa brahmā
 ca brahmaparisā ca brahmapārisajjā ca acchariyaṁ vata bho abbhūtaṁ
 vata bho kathañhi nāma satthari sammukhībhūte sāvako dhammaṁ desessatīti
 tenahi tvaṁ brāhmaṇa bhiyyoso mattāya brahmānañca brahmaparisañca
 brahmapārisajje ca saṁvejehīti. Evaṁ bhanteti kho
 bhikkhave abhibhū bhikkhu sikhissa bhagavato arahato sammāsambuddhassa
 paṭissutvā dissamānenapi kāyena dhammaṁ desesi adissamānenapi
 kāyena dhammaṁ desesi dissamānenapi heṭṭhimena upaḍḍhakāyena
 adissamānenapi 1- uparimena upaḍḍhakāyena dhammaṁ desesi dissamānenapi
 uparimena upaḍḍhakāyena adissamānenapi heṭṭhimena upaḍḍhakāyena
 dhammaṁ desesi.
      [617] Tatra sudaṁ bhikkhave brahmā ca brahmaparisā ca
 brahmapārisajjā ca acchariyabbhūtacittajātā ahesuṁ acchariyaṁ vata bho
 abbhūtaṁ vata bho samaṇassa mahiddhikatā mahānubhāvatāti. Atha
 kho bhikkhave 2- abhibhū bhikkhu sikhiṁ bhagavantaṁ arahantaṁ sammāsambuddhaṁ
 etadavoca abhijānāmi khvāhaṁ bhante bhikkhusaṅghassa majjhe
 evarūpiṁ vācaṁ bhāsitā pahomi khvāhaṁ āvuso brahmaloke ṭhito
 sahassīlokadhātuṁ sarena viññāpetunti. Etassa brāhmaṇa kālo
 etassa brāhmaṇa kālo yaṁ tvaṁ brāhmaṇa brahmaloke ṭhito

  *  *  *  *  *  *
  Footnote:1 Po. Ma. Yu. pisaddo natthi. 2 Po. Ma. Yu. bhikkhaveti ālapanapadaṁ na dissati.
-------------------------------------------------
[page 230]
 Sahassīlokadhātuṁ sarena viññāpeyyāsīti. Evaṁ bhanteti kho bhikkhave
 abhibhū bhikkhu sikhissa bhagavato arahato sammāsambuddhassa paṭissutvā
 brahmaloke ṭhito imā gāthāyo abhāsi
           ārabbhatha nikkamatha 1- yuñjatha buddhasāsane
           dhunātha maccuno senaṁ naḷāgāraṁva kuñjaro
           yo imasmiṁ dhammavinaye appamatto vihessati 2-
           pahāya jātisaṁsāraṁ dukkhassantaṁ karissatīti.
      [618] Atha kho bhikkhave sikhī ca bhagavā arahaṁ sammāsambuddho
 abhibhū ca bhikkhu brahmānañca brahmaparisañca brahmapārisajje ca
 saṁvejetvā seyyathāpi nāma .pe. Tasmiṁ brahmaloke antarahitā
 aruṇavatiyā rājadhāniyā pāturahesuṁ. Atha kho bhikkhave sikhī bhagavā
 arahaṁ sammāsambuddho bhikkhū āmantesi assuttha no tumhe
 bhikkhave abhibhussa bhikkhuno brahmaloke ṭhitassa gāthāyo bhāsamānassāti.
 Assumhā 3- kho mayaṁ bhante abhibhussa bhikkhuno brahmaloke
 ṭhitassa gāthāyo bhāsamānassāti. Yathākathaṁ pana tumhe bhikkhave
 assuttha abhibhussa bhikkhuno brahmaloke ṭhitassa gāthāyo
 bhāsamānassāti. Evaṁ kho mayaṁ bhante assumhā abhibhussa bhikkhuno
 brahmaloke ṭhitassa gāthāyo bhāsamānassa
           ārabbhatha nikkamatha yuñjatha buddhasāsane
           dhunātha maccuno senaṁ naḷāgāraṁva kuñjaro

  *  *  *  *  *  *
  Footnote:1 Yu. nikkhamatha. 2 Ma. Yu. vihassati. 3 Ma. Yu. assumha.
-------------------------------------------------
[page 231]
           Yo imasmiṁ dhammavinaye appamatto vihessati
           pahāya jātisaṁsāraṁ dukkhassantaṁ karissatīti
 evaṁ kho mayaṁ bhante assumhā abhibhussa bhikkhuno brahmaloke
 ṭhitassa gāthāyo bhāsamānassāti.
      [619] Sādhu sādhu bhikkhave sādhu kho tumhe bhikkhave assuttha
 abhibhussa bhikkhuno brahmaloke ṭhitassa gāthāyo bhāsamānassāti.
 Idamavoca bhagavā attamanā te bhikkhū bhagavato bhāsitaṁ abhinandunti.
                     Pañcamaṁ parinibbānasuttaṁ
      [620] Ekaṁ samayaṁ bhagavā kusinārāyaṁ viharati upavattane mallānaṁ
 sālavane antarena yamakasālānaṁ parinibbānasamaye. Atha kho bhagavā
 bhikkhū āmantesi handadāni < PTS. S I, 158 >bhikkhave āmantayāmi vo vayadhammā
 saṅkhārā appamādena sampādethāti ayaṁ tathāgatassa pacchimā
 vācāti 1-.
      [621] Atha kho bhagavā paṭhamajjhānaṁ samāpajji paṭhamajjhānā
 vuṭṭhahitvā dutiyajjhānaṁ samāpajji dutiyajjhānā vuṭṭhahitvā tatiyajjhānaṁ
 samāpajji tatiyajjhānā vuṭṭhahitvā catutthajjhānaṁ samāpajji
 catutthajjhānā vuṭṭhahitvā ākāsānañcāyatanaṁ samāpajji ākāsānañcāyatanā
 vuṭṭhahitvā viññāṇañcāyatanaṁ samāpajji viññāṇañcāyatanā
 vuṭṭhahitvā ākiñcaññāyatanaṁ samāpajji ākiñcaññāyatanā
 vuṭṭhahitvā nevasaññānāsaññāyatanaṁ samāpajji nevasaññānāsaññāyatanā

  *  *  *  *  *  *
  Footnote:1 Po. Ma. Yu. itisaddo natthi.
-------------------------------------------------
[page 232]
 Vuṭṭhahitvā saññāvedayitanirodhaṁ samāpajji saññāvedayitanirodhā
 vuṭṭhahitvā nevasaññānāsaññāyatanaṁ samāpajji
 nevasaññānāsaññāyatanā vuṭṭhahitvā ākiñcaññāyatanaṁ samāpajji
 ākiñcaññāyatanā vuṭṭhahitvā viññāṇañcāyatanaṁ samāpajji
 viññāṇañcāyatanā vuṭṭhahitvā ākāsānañcāyatanaṁ samāpajji
 ākāsānañcāyatanā vuṭṭhahitvā catutthajjhānaṁ samāpajji catutthajjhānā
 vuṭṭhahitvā tatiyajjhānaṁ samāpajji tatiyajjhānā vuṭṭhahitvā dutiyajjhānaṁ
 samāpajji dutiyajjhānā vuṭṭhahitvā paṭhamajjhānaṁ samāpajji paṭhamajjhānā
 vuṭṭhahitvā dutiyajjhānaṁ samāpajji dutiyajjhānā vuṭṭhahitvā
 tatiyajjhānaṁ samāpajji tatiyajjhānā vuṭṭhahitvā catutthajjhānaṁ
 samāpajji catutthajjhānā vuṭṭhahitvā samanantaraṁ bhagavā parinibbāyi.
      [622] Parinibbute bhagavati saha parinibbānā brahmā sahampati
 imaṁ gāthaṁ abhāsi
           sabbeva nikkhipissanti bhūtā loke samussayaṁ
           yattha etādiso satthā loke appaṭipuggalo
           tathāgato balappatto sambuddho parinibbutoti.
      [623] Parinibbute bhagavati saha parinibbānā sakko
 devānamindo imaṁ gāthaṁ abhāsi
           aniccā vata saṅkhārā uppādavayadhammino
           uppajjitvā nirujjhanti tesaṁ vūpasamo sukhoti.
-------------------------------------------------
[page 233]
      [624] Parinibbute bhagavati saha parinibbānā āyasmā ānando
 imaṁ gāthaṁ abhāsi
           tadāsi yaṁ bhiṁsanakaṁ tadāsi lomahaṁsanaṁ
           sabbākāravarūpete sambuddhe parinibbuteti.
      [625] < PTS. S I, 159 >Parinibbute bhagavati saha parinibbānā āyasmā anuruddho
 imā gāthāyo abhāsi
           nāhu assāsapassāso ṭhitacittassa tādino
           anejo santimārabbha cakkhumā parinibbuto 1-
           asallīnena cittena vedanaṁ ajjhavāsayi
           pajjotasseva nibbānaṁ vimokkho cetaso ahūti.
                        Brahmapañcakaṁ.
                         Tassuddānaṁ
           brahmāsanaṁ devadatto andhakavindo aruṇavatī
           parinibbānena ca desitaṁ idaṁ brahmapañcakaṁ 2-.
                     Brahmasaṁyuttaṁ samattaṁ.

  *  *  *  *  *  *
  Footnote:1 dī. mahā. 10/182. mahāparinibbānasutte yaṁ kālamakarī munīti pāṭho dissati.
 2 imasmiñca brahmasaṁyuttassante.
 tassuddānaṁ
 brahmāyācanaṁ gāravañca brahmadevo bako brahmā
-------------------------------------------------
[page 234]
           Aññataro ca brahmā ca brahmaloko kokālikañca
           āḷavikañca tudu ca brahmā kokālikabhikkhu
           sanaṅkumārena devadattaṁ andhavindaṁ aruṇavatī
           parinibbānena paṇṇarasāti
 īdisā pāṭhakkamā dissanti.
                    ----------------
-------------------------------------------------
[page 235]
                       Brāhmaṇasaṁyuttaṁ
                     arahantavaggo paṭhamo
                       ----------
                      paṭhamaṁ dhanañjānīsuttaṁ
      [626] < PTS. S I, 160 >Evamme sutaṁ ekaṁ samayaṁ bhagavā rājagahe viharati
 veḷuvane kalandakanivāpe. Tena kho pana samayena aññatarassa
 bhāradvājagottassa brāhmaṇassa dhanañjānī nāma brāhmaṇī
 abhippasannā hoti buddhe ca dhamme ca saṅghe ca.
      [627] Atha kho dhanañjānī brāhmaṇī bhāradvājagottassa
 brāhmaṇassa bhattaṁ upasaṁharantī upakkamitvā 1- tikkhattuṁ udānaṁ
 udānesi namo tassa bhagavato arahato sammāsambuddhassa ... Namo
 tassa bhagavato arahato sammāsambuddhassāti. Evaṁ vutte
 bhāradvājagotto brāhmaṇo dhanañjāniṁ brāhmaṇiṁ etadavoca
 evamevaṁ panāyaṁ vasalī yasmiṁ vā tasmiṁ vā tassa muṇḍakassa
 samaṇassa vaṇṇaṁ bhāsati idāni tyāhaṁ vasali tassa satthuno
 vādaṁ āropessāmīti. Na khvāhantaṁ brāhmaṇa passāmi sadevake
 loke samārake sabrahmake sassamaṇabrāhmaṇiyā pajāya sadevamanussāya
 yo tassa bhagavato vādaṁ āropeyya arahato sammāsambuddhassa
 apica tvaṁ brāhmaṇa gaccha gantvāpi jānissasīti.

  *  *  *  *  *  *
  Footnote:1 Po. Ma. upakkhalitvā.
-------------------------------------------------
[page 236]
      [628] Atha kho bhāradvājagotto brāhmaṇo kupito
 anattamano yena bhagavā tenupasaṅkami upasaṅkamitvā bhagavatā saddhiṁ
 sammodi sammodanīyaṁ kathaṁ sārāṇīyaṁ vītisāretvā ekamantaṁ
 nisīdi. < PTS. S I, 161 >Ekamantaṁ nisinno kho bhāradvājagotto brāhmaṇo
 bhagavantaṁ gāthāya ajjhabhāsi
           kiṁsu chetvā sukhaṁ seti kiṁsu chetvā na socati
           kissassa ekadhammassa vadhaṁ rocesi gotamāti.
     [629] Kodhaṁ chetvā sukhaṁ seti kodhaṁ chetvā na socati
           kodhassa visamūlassa madhuraggassa brāhmaṇa
           vadhaṁ ariyā pasaṁsanti tañhi chetvā na socatīti.
      [630] Evaṁ vutte bhāradvājagotto brāhmaṇo bhagavantaṁ
 etadavoca abhikkantaṁ bho gotama abhikkantaṁ bho gotama seyyathāpi
 bho gotama nikkujjitaṁ vā ukkujjeyya paṭicchannaṁ vā vivareyya
 mūḷhassa vā maggaṁ ācikkheyya andhakāre vā telapajjotaṁ dhāreyya
 cakkhumanto rūpāni dakkhantīti evameva bhotā gotamena anekapariyāyena
 dhammo pakāsito esāhaṁ bhavantaṁ gotamaṁ saraṇaṁ gacchāmi
 dhammañca bhikkhusaṅghañca labheyyāhaṁ bhoto gotamassa santike
 pabbajjaṁ labheyyaṁ upasampadanti. Alattha kho bhāradvājagotto
 brāhmaṇo bhagavato santike pabbajjaṁ alattha upasampadaṁ.
 Acirūpasampanno kho panāyasmā bhāradvājo eko vūpakaṭṭho
-------------------------------------------------
[page 237]
 Appamatto ātāpī pahitatto viharanto na cirasseva yassatthāya
 kulaputtā sammadeva agārasmā anagāriyaṁ pabbajanti tadanuttaraṁ
 brahmacariyapariyosānaṁ diṭṭheva dhamme sayaṁ abhiññā sacchikatvā
 upasampajja vihāsi khīṇā jāti vusitaṁ brahmacariyaṁ kataṁ karaṇīyaṁ
 nāparaṁ itthattāyāti abbhaññāsi. Aññataro ca panāyasmā
 bhāradvājo arahataṁ ahosīti.
                      Dutiyaṁ akkosakasuttaṁ
      [631] Ekaṁ samayaṁ bhagavā rājagahe viharati veḷuvane kalandakanivāpe.
 Assosi kho akkosakabhāradvājo brāhmaṇo bhāradvājagotto
 kira brāhmaṇo samaṇassa gotamassa santike agārasmā
 anagāriyaṁ pabbajitoti kupito anattamano yena bhagavā tenupasaṅkami
 upasaṅkamitvā bhagavantaṁ asabbhāhi pharusāhi vācāhi akkosati
 paribhāsati.
      [632] Evaṁ vutte bhagavā akkosakabhāradvājaṁ brāhmaṇaṁ
 etadavoca taṁ kiṁ maññasi brāhmaṇa api nu te āgacchanti
 mittāmaccā ñāti sālohitā atithiyoti. Appekadā me bho gotama
 āgacchanti mittāmaccā ñāti sālohitā atithiyoti. Taṁ kiṁ maññasi
 brāhmaṇa api nu tesaṁ anuppadesi khādanīyaṁ vā bhojanīyaṁ vā
 sāyanīyaṁ vāti. Appekadā nesāhaṁ bho gotama anuppademi khādanīyaṁ
 vā bhojanīyaṁ vā sāyanīyaṁ vāti. Sace [1]- pana te brāhmaṇa

  *  *  *  *  *  *
  Footnote:1 Ma. Yu. etthantare khosaddo dissati.
-------------------------------------------------
[page 238]
 Nappaṭiggaṇhanti kassa taṁ hotīti. Sace te bho gotama nappaṭiggaṇhanti
 amhākameva taṁ hotīti. Evameva kho brāhmaṇa yaṁ
 tvaṁ amhe anakkosante akkosasi arosente rosesi abhaṇḍante
 bhaṇḍasi taṁ te mayaṁ nappaṭiggaṇhāma tavevetaṁ brāhmaṇa hoti
 tavevetaṁ brāhmaṇa hotīti. Yo kho brāhmaṇa akkosantaṁ
 paccakkosati rosentaṁ paṭiroseti bhaṇḍantaṁ paṭibhaṇḍati ayaṁ vuccati
 brāhmaṇa sambhuñjati [1]- vītiharati te mayaṁ tayā neva sambhuñjāma
 na vītiharāma tavevetaṁ brāhmaṇa hoti tavevetaṁ brāhmaṇa
 hotīti. Bhavantaṁ kho gotamaṁ sarājikā parisā evaṁ jānāti
 arahaṁ samaṇo gotamoti atha ca pana bhavaṁ gotamo kujjhatīti.
     [633] Akkodhassa kuto kodho dantassa samajīvino
           sammadaññā vimuttassa upasantassa tādino
           tasseva tena pāpiyo yo kuddhaṁ paṭikujjhati
           kuddhaṁ appaṭikujjhanto saṅgāmaṁ jeti dujjayaṁ
           ubhinnamatthaṁ carati attano ca parassa ca
           paraṁ saṅkupitaṁ ñatvā yo sato upasammati
           ubhinnaṁ tikicchantānaṁ attano ca parassa ca
           janā maññanti bāloti ye dhammassa akovidāti.
      [634] < PTS. S I, 163 >Evaṁ vutte akkosakabhāradvājo brāhmaṇo bhagavantaṁ
 etadavoca abhikkantaṁ bho gotama abhikkantaṁ bho gotama .pe.

  *  *  *  *  *  *
  Footnote:[1] Po. etthantare ekato bhuñjati katassa paṭikāraṁ karotīti dissanti.
-------------------------------------------------
[page 239]
 Esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca
 labheyyāhaṁ bhoto gotamassa santike pabbajjaṁ labheyyaṁ upasampadanti.
 Alattha kho akkosakabhāradvājo brāhmaṇo bhagavato santike
 pabbajjaṁ alattha upasampadaṁ. Acirūpasampanno kho panāyasmā
 akkosakabhāradvājo eko vūpakaṭṭho appamatto ātāpī pahitatto
 viharanto na cirasseva yassatthāya kulaputtā sammadeva agārasmā
 anagāriyaṁ pabbajanti tadanuttaraṁ brahmacariyapariyosānaṁ diṭṭheva dhamme
 sayaṁ abhiññā sacchikatvā upasampajja vihāsi khīṇā jāti vusitaṁ
 brahmacariyaṁ kataṁ karaṇīyaṁ nāparaṁ itthattāyāti abbhaññāsi.
 Aññataro ca panāyasmā bhāradvājo arahataṁ ahosīti.
                      Tatiyaṁ asurindakasuttaṁ
      [635] Ekaṁ samayaṁ bhagavā rājagahe viharati veḷuvane kalandakanivāpe.
 Assosi kho asurindakabhāradvājo brāhmaṇo bhāradvājagotto
 kira brāhmaṇo samaṇassa gotamassa santike agārasmā
 anagāriyaṁ pabbajitoti kupito anattamano yena bhagavā tenupasaṅkami
 upasaṅkamitvā bhagavantaṁ asabbhāhi pharusāhi vācāhi akkosati
 paribhāsati. Evaṁ vutte bhagavā tuṇhī ahosi. Atha kho
 asurindakabhāradvājo brāhmaṇo bhagavantaṁ etadavoca jitosi
 samaṇa jitosi samaṇāti.
-------------------------------------------------
[page 240]
     [636] Jayaṁ ve maññati bālo vācāya pharusaṁ bhaṇaṁ
           jayañcevassa taṁ hoti yā titikkhā vijānato
           tasseva tena pāpiyo yo kuddhaṁ paṭikujjhati
           kuddhaṁ appaṭikujjhanto saṅgāmaṁ jeti dujjayaṁ
           ubhinnamatthaṁ carati attano ca parassa ca
           paraṁ saṅkupitaṁ ñatvā yo sato upasammati
           ubhinnaṁ tikicchantānaṁ attano ca parassa ca
           janā maññanti bāloti ye dhammassa akovidāti.
      [637] < PTS. S I, 164 >Evaṁ vutte asurindakabhāradvājo brāhmaṇo bhagavantaṁ
 etadavoca abhikkantaṁ bho gotama abhikkantaṁ bho gotama .pe.
 Abbhaññāsi. Aññataro ca panāyasmā bhāradvājo arahataṁ
 ahosīti.
                      Catutthaṁ bilaṅgikasuttaṁ
      [638] Ekaṁ samayaṁ bhagavā rājagahe viharati veḷuvane kalandakanivāpe.
 Assosi kho bilaṅgikabhāradvājo brāhmaṇo bhāradvājagotto
 kira brāhmaṇo samaṇassa gotamassa santike agārasmā
 anagāriyaṁ pabbajitoti kupito anattamano yena bhagavā tenupasaṅkami
 upasaṅkamitvā tuṇhībhūto ekamantaṁ aṭṭhāsi.
      [639] Atha kho bhagavā bilaṅgikabhāradvājassa brāhmaṇassa
 cetasā cetoparivitakkamaññāya bilaṅgikabhāradvājaṁ brāhmaṇaṁ gāthāya
-------------------------------------------------
[page 241]
 Ajjhabhāsi
                 yo appaduṭṭhassa narassa dussati
                 suddhassa posassa anaṅgaṇassa
                 tameva bālaṁ pacceti pāpaṁ
                 sukhumo rajo paṭivātaṁva khittoti.
      [640] Evaṁ vutte bilaṅgikabhāradvājo brāhmaṇo bhagavantaṁ
 etadavoca abhikkantaṁ bho gotama abhikkantaṁ bho gotama .pe.
 Esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca
 labheyyāhaṁ bhoto gotamassa santike pabbajjaṁ .pe. Tadanuttaraṁ
 brahmacariyapariyosānaṁ diṭṭheva dhamme sayaṁ abhiññā sacchikatvā
 upasampajja vihāsi khīṇā jāti vusitaṁ brahmacariyaṁ kataṁ karaṇīyaṁ
 nāparaṁ itthattāyāti abbhaññāsi. Aññataro ca panāyasmā
 bhāradvājo arahataṁ ahosīti.
                      Pañcamaṁ ahiṁsakasuttaṁ
      [641] Sāvatthīnidānaṁ. Atha kho ahiṁsakabhāradvājo brāhmaṇo
 yena bhagavā tenupasaṅkami upasaṅkamitvā bhagavatā saddhiṁ sammodi
 sammodanīyaṁ kathaṁ sārāṇīyaṁ vītisāretvā ekamantaṁ nisīdi. < PTS. S I, 165 >Ekamantaṁ
 nisinno kho ahiṁsakabhāradvājo brāhmaṇo bhagavantaṁ etadavoca
 ahiṁsakāhaṁ 1- bho gotama ahiṁsakāhaṁ bho gotamāti.

  *  *  *  *  *  *
  Footnote:1 Po. ahiṁsako khvāhaṁ.
-------------------------------------------------
[page 242]
      [642] Yathā nāmaṁ tathā cassa siyā kho tvaṁ ahiṁsako
            yo ca kāyena vācāya manasā ca na hiṁsati
            sace ahiṁsako hoti yo paraṁ na vihiṁsatīti.
      [643] Evaṁ vutte ahiṁsakabhāradvājo brāhmaṇo bhagavantaṁ
 etadavoca abhikkantaṁ bho gotama .pe. Abbhaññāsi.
 Aññataro ca panāyasmā bhāradvājo arahataṁ ahosīti.
                       Chaṭṭhaṁ jaṭāsuttaṁ
      [644] Sāvatthīnidānaṁ. Atha kho jaṭābhāradvājo brāhmaṇo
 yena bhagavā tenupasaṅkami upasaṅkamitvā bhagavatā saddhiṁ sammodi
 sammodanīyaṁ kathaṁ sārāṇīyaṁ vītisāretvā ekamantaṁ nisīdi.
      [645] Ekamantaṁ nisinno kho jaṭābhāradvājo brāhmaṇo
 bhagavantaṁ gāthāya ajjhabhāsi
            anto jaṭā bahi jaṭā jaṭāya jaṭitā pajā
            taṁ taṁ gotama pucchāmi ko imaṁ vijaṭaye jaṭanti.
      [646] Sīle patiṭṭhāya naro sapañño cittaṁ paññañca bhāvayaṁ
            ātāpī nipako bhikkhu so imaṁ vijaṭaye jaṭaṁ
            yesaṁ rāgo ca doso ca avijjā ca virājitā
            khīṇāsavā arahanto tesaṁ vijaṭitā jaṭā
            yattha nāmañca rūpañca asesaṁ uparujjhati
            paṭigharūpasaññā ca etthesā chijjate jaṭāti.
-------------------------------------------------
[page 243]
      [647] Evaṁ vutte jaṭābhāradvājo brāhmaṇo bhagavantaṁ
 etadavoca abhikkantaṁ bho gotama .pe. Aññataro ca panāyasmā
 bhāradvājo arahataṁ ahosīti.
                      Sattamaṁ suddhikasuttaṁ
      [648] Sāvatthīnidānaṁ. Atha kho suddhikabhāradvājo brāhmaṇo
 yena bhagavā tenupasaṅkami upasaṅkamitvā bhagavatā saddhiṁ sammodi
 sammodanīyaṁ kathaṁ sārāṇīyaṁ vītisāretvā ekamantaṁ nisīdi.
      [649] < PTS. S I, 166 >Ekamantaṁ nisinno kho suddhikabhāradvājo brāhmaṇo
 bhagavato santike imaṁ gāthaṁ abhāsi
      na brāhmaṇo sujjhati koci loke sīlavāpi tapo karaṁ
      vijjācaraṇasampanno so sujjhati na aññā itarā pajāti.
      [650] Bahumpi palapaṁ jappaṁ na jaccā hoti brāhmaṇo
            anto kasambusaṅkliṭṭho 1- kuhanā 2- upanissito
            khattiyo brāhmaṇo vesso suddo caṇḍālapukkuso
            āraddhaviriyo pahitatto niccaṁ daḷhaparakkamo
            pappoti paramaṁ suddhiṁ evaṁ jānāhi brāhmaṇāti.
      [651] Evaṁ vutte suddhikabhāradvājo brāhmaṇo bhagavantaṁ
 etadavoca abhikkantaṁ bho gotama abhikkantaṁ bho gotama .pe.
 Aññataro ca panāyasmā bhāradvājo arahataṁ ahosīti.

  *  *  *  *  *  *
  Footnote:1 Ma. Yu. kasambusaṅkiliṭṭho. 2 kuhanaṁ.
-------------------------------------------------
[page 244]
                      Aṭṭhamaṁ aggikasuttaṁ
      [652] Ekaṁ samayaṁ bhagavā rājagahe viharati veḷuvane kalandakanivāpe.
 Tena kho pana samayena aggikabhāradvājassa brāhmaṇassa
 sappinā pāyāso sannihito hoti aggiṁ juhissāmi aggihuttaṁ
 paricarissāmīti.
      [653] Atha kho bhagavā pubbaṇhasamayaṁ nivāsetvā pattacīvaramādāya
 rājagahaṁ piṇḍāya pāvisi rājagahe sapadānaṁ piṇḍāya
 caramāno yena aggikabhāradvājassa brāhmaṇassa nivesanaṁ
 tenupasaṅkami upasaṅkamitvā ekamantaṁ aṭṭhāsi.
      [654] Addasā kho aggikabhāradvājo brāhmaṇo bhagavantaṁ
 piṇḍāya ṭhitaṁ disvāna bhagavantaṁ gāthāya ajjhabhāsi
            tīhi vijjāhi sampanno jātimā sutavā bahū
            vijjācaraṇasampanno somaṁ bhuñjeyya pāyasanti.
      [655] Bahumpi palapaṁ jappaṁ na jaccā hoti brāhmaṇo
            anto kasambusaṅkliṭṭho kuhanā parivārito
            pubbenivāsaṁ yo vedi saggāpāyañca passati
            atho jātikkhayaṁ patto abhiññāvosito muni
            etāhi tīhi vijjāhi tevijjo hoti brāhmaṇo
            vijjācaraṇasampanno somaṁ bhuñjeyya pāyasanti.
 Bhuñjatu bhavaṁ gotamo brāhmaṇo bhavanti.
-------------------------------------------------
[page 245]
           [656] Gāthābhigītaṁ me abhojaneyyaṁ
                 sampassataṁ brāhmaṇa nesa dhammo
                 gāthābhigītaṁ panudanti buddhā
                 dhamme sati brāhmaṇa vutti resā
                 aññena ca kevalinaṁ mahesiṁ
                 khīṇāsavaṁ kukkuccavūpasantaṁ
                 annena pānena upaṭṭhahassu
                 khettañhi taṁ puññapekkhassa hotīti.
      [657] Evaṁ vutte aggikabhāradvājo brāhmaṇo bhagavantaṁ
 etadavoca abhikkantaṁ bho gotama abhikkantaṁ bho gotama .pe.
 Aññataro ca panāyasmā bhāradvājo arahataṁ ahosīti.
                      Navamaṁ sundarikasuttaṁ
      [658] Ekaṁ samayaṁ bhagavā kosalesu viharati sundarikāya nadiyā
 tīre. Tena kho pana samayena sundarikabhāradvājo brāhmaṇo
 sundarikāya nadiyā tīre aggiṁ juhati aggihuttaṁ paricarati. Atha
 kho sundarikabhāradvājo brāhmaṇo aggiṁ juhitvā aggihuttaṁ paricaritvā
 uṭṭhāyāsanā samantā catuddisā anuvilokesi ko nu kho
 imaṁ habyasesaṁ bhuñjeyyāti.
      [659] Addasā kho sundarikabhāradvājo brāhmaṇo bhagavantaṁ
 aññatarasmiṁ rukkhamūle sasīsaṁ pārutaṁ nisinnaṁ disvāna vāmena
-------------------------------------------------
[page 246]
 Hatthena habyasesaṁ gahetvā dakkhiṇena hatthena kamaṇḍaluṁ gahetvā
 yena bhagavā tenupasaṅkami. Atha kho bhagavā sundarikabhāradvājassa
 brāhmaṇassa padasaddena sīsaṁ vivari. Atha kho sundarikabhāradvājo
 brāhmaṇo muṇḍo < PTS. S I, 168 >ayaṁ bhavaṁ muṇḍako ayaṁ bhavanti tatova puna
 nivattitukāmo ahosi. Atha kho sundarikabhāradvājassa brāhmaṇassa
 etadahosi muṇḍāpi hi idhekacce brāhmaṇā bhavanti yannūnāhaṁ
 taṁ upasaṅkamitvā jātiṁ puccheyyanti. Atha kho sundarikabhāradvājo
 brāhmaṇo yena bhagavā tenupasaṅkami upasaṅkamitvā bhagavantaṁ
 etadavoca kiṁjacco bhavanti.
           [660] Mā jātiṁ puccha caraṇañca puccha
                 kaṭṭhā have jāyati jātavedo
                 nīcākulīnopi muni dhitimā
                 ājānīyo hoti hirinisedho
                 saccena danto damasā upeto
                 vedantagū vusitabrahmacariyo
                 yaññūpanīto tamupavhayetha
                 kālena so juhati dakkhiṇeyyeti.
           [661] Addhā suyiṭṭhaṁ suhutaṁ mamayidaṁ
                 yaṁ tādisaṁ vedagumaddasāmi
-------------------------------------------------
[page 247]
                 Tumhādisānaṁ hi adassanena
                 añño jano bhuñjati habyasesanti.
 Bhuñjatu bhavaṁ gotamo brāhmaṇo bhavanti.
           [662] Gāthābhigītaṁ me abhojaneyyaṁ
                 sampassataṁ brāhmaṇa nesa dhammo
                 gāthābhigītaṁ panudanti buddhā
                 dhamme sati brāhmaṇa vutti resā
                 aññena ca kevalinaṁ mahesiṁ
                 khīṇāsavaṁ kukkuccavūpasantaṁ
                 annena pānena upaṭṭhahassu
                 khettañhi taṁ puññapekkhassa hotīti.
      [663] Atha kassa cāhaṁ bho gotama imaṁ habyasesaṁ dammīti.
 Na khvāhantaṁ brāhmaṇa passāmi sadevake loke samārake sabrahmake
 sassamaṇabrāhmaṇiyā pajāya sadevamanussāya yasseso habyaseso
 bhutto sammāpariṇāmaṁ < PTS. S I, 169 >gaccheyya aññatra tathāgatassa vā tathāgatasāvakassa
 vā tenahi tvaṁ brāhmaṇa taṁ habyasesaṁ apaharite vā
 chaḍḍehi appāṇake vā udake opilāpehīti.
      [664] Atha kho sundarikabhāradvājo brāhmaṇo taṁ habyasesaṁ
 appāṇake udake opilāpesi. Atha kho so habyaseso udake
 pakkhitto viciṭāyati viṭiciṭāyati 1- sandhūpāyati sampadhūpāyati. Seyyathāpi

  *  *  *  *  *  *
  Footnote:1 Ma. Yu. ciccaṭāyati ciṭṭiciṭṭāyati.
-------------------------------------------------
[page 248]
 Nāma phālo divasasantatto udake pakkhitto viciṭāyati viṭiciṭāyati
 sandhūpāyati sampadhūpāyati evameva so habyaseso udake pakkhitto
 viciṭāyati viṭiciṭāyati sandhūpāyati sampadhūpāyati. Atha kho sundarikabhāradvājo
 brāhmaṇo saṁviggo lomahaṭṭhajāto yena bhagavā
 tenupasaṅkami upasaṅkamitvā ekamantaṁ aṭṭhāsi.
      [665] Ekamantaṁ ṭhitaṁ kho sundarikabhāradvājaṁ brāhmaṇaṁ bhagavā
 gāthāhi ajjhabhāsi
                 mā brāhmaṇa dārusamādahāno
                 suddhiṁ amaññī bahiddhā hi etaṁ
                 na hi tena suddhiṁ kusalā vadanti
                 yo bāhirena parisuddhimicche
                 hitvā ahaṁ brāhmaṇa dārudāhaṁ
                 ajjhattameva 1- jalayāmi jotiṁ
                 niccagginī niccasamāhitatto
                 arahaṁ ahaṁ brahmacariyaṁ carāmi
                 māno hi te brāhmaṇa khāribhāro
                 kodho dhūmo bhasmanimmosavajjaṁ
                 jivhā sujā hadayaṁ jotiṭhānaṁ
                 attā sudanto purisassa joti

  *  *  *  *  *  *
  Footnote:1 Ma. ajjhattamevujjalayāmi.
-------------------------------------------------
[page 249]
                 Dhammo rahado brāhmaṇa sīlatittho
                 anāvilo sabbhi sataṁ pasattho
                 yattha have vedaguno sinātā
                 anallagattāva 1- taranti pāraṁ
                 saccaṁ dhammo saṁyamo brahmacariyaṁ
                 majjhesitā brāhmaṇa brahmapatti
                 satujjubhūtesu namo karohi
                 tamahaṁ naraṁ dhammasārīti brūmīti.
      [666] Evaṁ vutte sundarikabhāradvājo brāhmaṇo bhagavantaṁ
 etadavoca abhikkantaṁ bho gotama .pe. Aññataro ca panāyasmā
 bhāradvājo arahataṁ ahosīti.
                       Dasamaṁ bahudhitisuttaṁ
      [667] Ekaṁ samayaṁ bhagavā kosalesu viharati aññatarasmiṁ vanasaṇḍe.
 Tena kho pana samayena aññatarassa bhāradvājagottassa
 brāhmaṇassa catuddasa balibaddā naṭṭhā honti.
      [668] Atha kho bhāradvājagotto brāhmaṇo te balibadde
 gavesanto yena so vanasaṇḍo tenupasaṅkami upasaṅkamitvā addasa
 bhagavantaṁ tasmiṁ vanasaṇḍe nisinnaṁ pallaṅkaṁ ābhujitvā ujuṁ kāyaṁ
 paṇidhāya parimukhaṁ satiṁ upaṭṭhapetvā disvāna yena bhagavā tenupasaṅkami
 upasaṅkamitvā bhagavato santike imā gāthāyo abhāsi

  *  *  *  *  *  *
  Footnote:1 yū. anallinagattāva.
-------------------------------------------------
[page 250]
           Naha 1- nūnimassa samaṇassa balibaddā catuddasa
           ajjasaṭṭhiṁ na dissanti tenāyaṁ samaṇo sukhī
           naha nūnimassa samaṇassa tilā khettasmi pāpikā
           ekapaṇṇā dupaṇṇā ca tenāyaṁ samaṇo sukhī
           naha nūnimassa samaṇassa tucchakoṭṭhasmi mūsikā
           ussoḷhikāya naccanti tenāyaṁ samaṇo sukhī
           naha nūnimassa samaṇassa santhāro sattamāsiko
           uppādakehi sañchanno tenāyaṁ samaṇo sukhī
           naha nūnimassa samaṇassa vidhavā puttadhītaro
           ekaputtā duputtā ca tenāyaṁ samaṇo sukhī
           naha nūnimassa samaṇassa piṅgalā tilakāhatā
           sottaṁ pādena potheti tenāyaṁ samaṇo sukhī
           naha nūnimassa samaṇassa paccūsamhi iṇāyikā
           detha dethāti codenti tenāyaṁ samaṇo sukhīti.
     [669] Naha mayhaṁ brāhmaṇa balibaddā catuddasa
           ajjasaṭṭhiṁ na dissanti tenāhaṁ brāhmaṇa sukhī
           naha mayhaṁ brāhmaṇa tilā khettasmi pāpikā
           ekapaṇṇā dupaṇṇā ca tenāhaṁ brāhmaṇa sukhī
           naha mayhaṁ brāhmaṇa tucchakoṭṭhasmi mūsikā
           ussoḷhikāya naccanti tenāhaṁ brāhmaṇa sukhī

  *  *  *  *  *  *
  Footnote:1 Ma. Yu. sabbattha na hīti khāyati.
-------------------------------------------------
[page 251]
           Naha mayhaṁ brāhmaṇa santhāro sattamāsiko
           uppādakehi sañchanno tenāhaṁ brāhmaṇa sukhī
           naha mayhaṁ brāhmaṇa vidhavā puttadhītaro
           ekaputtā dviputtā ca tenāhaṁ brāhmaṇa sukhī
           naha mayhaṁ brāhmaṇa piṅgalā tilakāhatā
           sottaṁ pādena potheti tenāhaṁ brāhmaṇa sukhī
           naha mayhaṁ brāhmaṇa paccūsamhi iṇāyikā
           detha dethāti codenti tenāhaṁ brāhmaṇa sukhīti.
      [670] Evaṁ vutte bhāradvājagotto brāhmaṇo bhagavantaṁ
 etadavoca abhikkantaṁ bho gotama abhikkantaṁ bho gotama seyyathāpi
 bho gotama nikkujjitaṁ vā ukkujjeyya paṭicchannaṁ vā vivareyya
 mūḷhassa vā maggaṁ ācikkheyya andhakāre vā telapajjotaṁ dhāreyya
 cakkhumanto rūpāni dakkhantīti evameva bhotā gotamena anekapariyāyena
 dhammo pakāsito esāhaṁ bhavantaṁ gotamaṁ saraṇaṁ gacchāmi
 dhammañca bhikkhusaṅghañca labheyyāhaṁ bhoto gotamassa santike
 pabbajjaṁ labheyyaṁ upasampadanti. Alattha kho bhāradvājagotto
 brāhmaṇo bhagavato santike pabbajjaṁ alattha upasampadaṁ.
 Acirūpasampanno ca panāyasmā bhāradvājo eko vūpakaṭṭho
 appamatto ātāpī pahitatto viharanto na cirasseva yassatthāya
 kulaputtā sammadeva agārasmā anagāriyaṁ pabbajanti tadanuttaraṁ
-------------------------------------------------
[page 252]
 Brahmacariyapariyosānaṁ diṭṭheva dhamme sayaṁ abhiññā sacchikatvā
 upasampajja vihāsi khīṇā jāti vusitaṁ brahmacariyaṁ kataṁ karaṇīyaṁ
 nāparaṁ itthattāyāti abbhaññāsi. Aññataro ca panāyasmā
 bhāradvājo arahataṁ ahosīti.
                    Arahantavaggo paṭhamo.
                         Tassuddānaṁ
           dhanañjānī ca akkosaṁ asurinda bilaṅgikaṁ
           ahiṁsakaṁ jaṭā ceva suddhikañceva aggikā
           sundarikā bahudhiti yena ca te dasāti.
                   ------------------
-------------------------------------------------
[page 253]
                     Upāsakavaggo dutiyo
                      ------------
                        paṭhamaṁ kasisuttaṁ
      [671] < PTS. S I, 172 >Evamme sutaṁ ekaṁ samayaṁ bhagavā magadhesu viharati
 dakkhiṇāgirismiṁ ekanālāyaṁ brāhmaṇagāme. Tena kho pana samayena
 kasibhāradvājassa brāhmaṇassa pañcamattāni naṅgalasatāni payuttāni
 honti vappakāle.
      [672] Atha kho bhagavā pubbaṇhasamayaṁ nivāsetvā pattacīvaramādāya
 yena kasibhāradvājassa brāhmaṇassa kammanto tenupasaṅkami.
 Tena kho pana samayena kasibhāradvājassa brāhmaṇassa parivesanā
 vattati. Atha kho bhagavā yena parivesanā tenupasaṅkami upasaṅkamitvā
 ekamantaṁ aṭṭhāsi. Addasā kho kasibhāradvājo
 brāhmaṇo bhagavantaṁ piṇḍāya ṭhitaṁ disvāna bhagavantaṁ etadavoca
 ahaṁ kho samaṇa kasāmi ca vapāmi ca kasitvā ca vapitvā ca
 bhuñjāmi tvampi samaṇa kasa ca vapassu ca kasitvā ca vapitvā ca
 bhuñjassūti. Ahampi kho brāhmaṇa kasāmi ca vapāmi ca kasitvā ca
 vapitvā ca bhuñjāmīti. Na kho pana mayaṁ passāma bhoto gotamassa
 yugaṁ vā naṅgalaṁ vā phālaṁ vā pācanaṁ vā balibadde vā atha ca
-------------------------------------------------
[page 254]
 Pana bhavaṁ gotamo evamāha ahampi kho brāhmaṇa kasāmi ca
 vapāmi ca kasitvā ca vapitvā ca bhuñjāmīti.
      [673] Atha kho kasibhāradvājo brāhmaṇo bhagavantaṁ gāthāya
 ajjhabhāsi
           kassako paṭijānāsi na ca passāmi te kasiṁ
           kassako pucchito brūhi kathaṁ jānemu taṁ kasinti.
     [674] Saddhā bījaṁ tapo vuṭṭhi paññā me yuganaṅgalaṁ
           hiri īsā mano yottaṁ sati me phālapācanaṁ
           kāyagutto vacīgutto āhāre udare yato
           saccaṁ karomi niddānaṁ soraccaṁ me pamocanaṁ
           viriyaṁ me dhuradhorayhaṁ yogakkhemādhivāhanaṁ
           gacchati anivattantaṁ yattha gantvā na socati
           evamesā kasī kaṭṭhā sā hoti amatapphalā
           etaṁ kasiṁ kasitvāna sabbadukkhā pamuccatīti.
 Bhuñjatu bhavaṁ gotamo kassako bhavaṁ yañhi bhavaṁ gotamo amatapphalaṁpi 1-
 kasatīti.
           [675] Gāthābhigītaṁ me abhojaneyyaṁ
                 sampassataṁ brāhmaṇa esa 2- dhammo
                 gāthābhigītaṁ panudanti buddhā
                 dhamme sati brāhmaṇa vutti resā

  *  *  *  *  *  *
  Footnote:1 Ma. Yu. etthantare kasiṁ iti dissati. 2 nesa.
-------------------------------------------------
[page 255]
                 Aññena ca kevalinaṁ mahesiṁ
                 khīṇāsavaṁ kukkuccavūpasantaṁ
                 annena pānena upaṭṭhahassu
                 khettañhi taṁ puññapekkhassa hotīti.
      [676] Evaṁ vutte kasibhāradvājo brāhmaṇo bhagavantaṁ
 etadavoca abhikkantaṁ bho gotama abhikkantaṁ bho gotama .pe.
 Ajjatagge pāṇupetaṁ saraṇaṅgatanti.
                       Dutiyaṁ udayasuttaṁ
      [677] Sāvatthīnidānaṁ. Atha kho bhagavā pubbaṇhasamayaṁ
 nivāsetvā pattacīvaramādāya yena udayassa brāhmaṇassa nivesanaṁ
 tenupasaṅkami. Atha kho udayo brāhmaṇo bhagavato pattaṁ
 odanena pūresi.
      [678] Dutiyampi kho bhagavā pubbaṇhasamayaṁ nivāsetvā pattacīvaramādāya
 yena udayassa brāhmaṇassa nivesanaṁ tenupasaṅkami.
 Dutiyampi kho udayo brāhmaṇo bhagavato pattaṁ odanena pūresi.
      [679] Tatiyampi kho bhagavā pubbaṇhasamayaṁ nivāsetvā pattacīvaramādāya
 yena udayassa brāhmaṇassa nivesanaṁ tenupasaṅkami.
 Tatiyampi kho udayo brāhmaṇo bhagavato pattaṁ < PTS. S I, 174 >odanena pūretvā
 bhagavantaṁ etadavoca pakaṭṭhakvāyaṁ samaṇo gotamo punappunaṁ
 āgacchatīti.
-------------------------------------------------
[page 256]
           [680] Punappunaṁ ceva vapanti bījaṁ
                 punappunaṁ vassati devarājā
                 punappunaṁ khettaṁ kasanti kassakā
                 punappunaṁ dhaññamupenti raṭṭhaṁ
                 punappunaṁ yācakā yācayanti
                 punappunaṁ dānapatī dadanti
                 punappunaṁ dānapatī daditvā
                 punappunaṁ saggamupenti ṭhānaṁ
                 punappunaṁ khīraṇikā duhanti
                 punappunaṁ vaccho upeti mātaraṁ
                 punappunaṁ kilamati phandati ca
                 punappunaṁ gabbhamupeti mando
                 punappunaṁ jāyati miyyati ca
                 punappunaṁ sīvathikaṁ haranti
                 maggañca laddhā apunabbhavāya
                 punappunaṁ 1- jāyati bhūripaññoti.
      [681] Evaṁ vutte udayo brāhmaṇo bhagavantaṁ etadavoca
 abhikkantaṁ bho gotama abhikkantaṁ bho gotama .pe. Upāsakaṁ maṁ
 bhavaṁ gotamo dhāretu ajjatagge pāṇupetaṁ saraṇaṅgatanti.

  *  *  *  *  *  *
  Footnote:3 Ma. Yu. nasaddo dissati.
-------------------------------------------------
[page 257]
                      Tatiyaṁ devahitasuttaṁ
      [682] Sāvatthiyaṁ viharati jetavane ... Tena kho pana samayena
 bhagavā vātehābādhiko hoti. Āyasmā ca upavāṇo bhagavato
 upaṭṭhāko hoti. Atha kho bhagavā āyasmantaṁ upavāṇaṁ āmantesi
 iṅgha me tvaṁ upavāṇa uṇhodakaṁ jānāhīti. Evaṁ bhanteti
 kho āyasmā upavāṇo bhagavato paṭissutvā nivāsetvā pattacīvaramādāya
 yena devahitassa brāhmaṇassa nivesanaṁ tenupasaṅkami
 upasaṅkamitvā tuṇhībhūto ekamantaṁ aṭṭhāsi.
      [683] Addasā kho devahito brāhmaṇo āyasmantaṁ upavāṇaṁ
 tuṇhībhūtaṁ ekamantaṁ ṭhitaṁ disvāna āyasmantaṁ upavāṇaṁ gāthāya
 ajjhabhāsi
           tuṇhībhūto bhavaṁ tiṭṭha muṇḍo saṅghāṭipāruto
           kiṁ patthayāno kiṁ esaṁ kiṁ nu yācitumāgatoti.
     [684] Arahaṁ sugato loke vātehābādhiko muni
           sace uṇhodakaṁ atthi munino dehi brāhmaṇa
           pūjito pūjaneyyānaṁ sakkareyyāna sakkato
           apacito apacineyyānaṁ 1- tassa icchāmi hātaveti.
      [685] Atha kho devahito brāhmaṇo uṇhodakassa kājaṁ purisena
 gāhāpetvā phāṇitassa ca puṭaṁ ca āyasmato upavāṇassa pādāsi.
 Atha kho āyasmā upavāṇo yena bhagavā tenupasaṅkami upasaṅkamitvā

  *  *  *  *  *  *
  Footnote:1 Ma. Yu. apaceyyānaṁ.
-------------------------------------------------
[page 258]
 Bhagavantaṁ uṇhodakena nhāpetvā uṇhodakena phāṇitaṁ āloḷetvā
 bhagavato pādāsi. Atha kho bhagavato so ābādho paṭippassambhi.
      [686] Atha kho devahito brāhmaṇo yena bhagavā tenupasaṅkami
 upasaṅkamitvā bhagavatā saddhiṁ sammodi sammodanīyaṁ kathaṁ sārāṇīyaṁ
 vītisāretvā ekamantaṁ nisīdi. Ekamantaṁ nisinno kho devahito
 brāhmaṇo bhagavantaṁ gāthāya ajjhabhāsi
           kattha dajjā deyyadhammaṁ kattha dinnaṁ mahapphalaṁ
           kathaṁ hi yajamānassa kattha 1- ijjhati dakkhiṇāti.
     [687] Pubbenivāsaṁ yo vedi saggāpāyañca passati
           atho jātikkhayaṁ patto abhiññā vosito muni
           ettha dajjā deyyadhammaṁ ettha dinnaṁ mahapphalaṁ
           evaṁ hi yajamānassa evaṁ ijjhati dakkhiṇāti.
      [688] Evaṁ vutte devahito brāhmaṇo bhagavantaṁ etadavoca
 abhikkantaṁ bho gotama abhikkantaṁ bho gotama .pe. Upāsakaṁ maṁ
 bhavaṁ gotamo dhāretu ajjatagge pāṇupetaṁ saraṇaṅgatanti.
                     Catutthaṁ mahāsālasuttaṁ
      [689] Sāvatthinidānaṁ. Atha kho aññataro brāhmaṇamahāsālo
 lūkho lūkhapāpuraṇo 2- < PTS. S I, 176 >yena bhagavā tenupasaṅkami upasaṅkamitvā
 bhagavatā saddhiṁ sammodi sammodanīyaṁ kathaṁ sārāṇīyaṁ vītisāretvā
 ekamantaṁ nisīdi. Ekamantaṁ nisinnaṁ kho taṁ brāhmaṇamahāsālaṁ

  *  *  *  *  *  *
  Footnote:1 Ma. Yu. kathaṁ. 2 Ma. lūkhapāvuraṇo.
-------------------------------------------------
[page 259]
 Bhagavā etadavoca kinnu tvaṁ brāhmaṇa lūkho lūkhapāpuraṇoti.
 Idha me bho gotama cattāro puttā te maṁ dārehi saṁpuccha 1- gharā
 nikkhāmentīti.
      [690] Tenahi tvaṁ brāhmaṇa imā gāthāyo pariyāpuṇitvā 2-
 sabhāyaṁ mahājanakāye sannipatite puttesu ca sannisinnesu bhāsassu
           yehi jātehi nandissaṁ yesañca bhavamicchisaṁ
           te maṁ dārehi saṁpuccha sāva vādenti sūkaraṁ
           asantā kira maṁ jammā tāta tātāti bhāsare
           rakkhasā puttarūpena tena jahanti vayogataṁ
           assova jiṇṇo nibbhogo khādanā apanīyati
           bālakānaṁ pitā thero parāgāresu bhikkhati
           daṇḍova kira me seyyo yañce puttā anassavā
           caṇḍampi goṇaṁ vāreti atho caṇḍampi kukkuraṁ
           andhakāre pure hoti gambhīre gādhamedhati
           daṇḍassa ānubhāvena khalitvā paṭitiṭṭhatīti.
      [691] Atha kho so brāhmaṇamahāsālo bhagavato santike imā
 gāthāyo pariyāpuṇitvā sabhāyaṁ mahājanakāye sannipatite puttesu
 ca sannisinnesu abhāsi
           yehi jātehi nandisaṁ yesañca bhavamicchisaṁ

  *  *  *  *  *  *
  Footnote:1 dārehi saṁpucchā itipi pāṭhena bhavitabbaṁ. 2 Po. paṭissuṇitvā.
-------------------------------------------------
[page 260]
           Te maṁ dārehi saṁpuccha sāva vādenti sūkaraṁ
           asantā kira maṁ jammā tāta tātāti bhāsare
           rakkhasā puttarūpena te jahanti vayogataṁ
           assova jiṇṇo nibbhogo khādanā apanīyati
           bālakānaṁ pitā thero parāgāresu bhikkhati
           daṇḍova kira me seyyo yañce puttā anassavā
           caṇḍampi goṇaṁ vāreti atho caṇḍampi kukkuraṁ
           andhakāre pure hoti gambhīre gādhamedhati
           daṇḍassa ānubhāvena khalitvā paṭitiṭṭhatīti.
      [692] < PTS. S I, 177 >Atha kho naṁ brāhmaṇamahāsālaṁ puttā gharaṁ netvā
 nhāpetvā paccekaṁ dussayugena acchādesuṁ. Atha kho so brāhmaṇamahāsālo
 ekaṁ dussayugaṁ ādāya yena bhagavā tenupasaṅkami upasaṅkamitvā
 bhagavatā saddhiṁ sammodi sammodanīyaṁ kathaṁ sārāṇīyaṁ vītisāretvā
 ekamantaṁ nisīdi. Ekamantaṁ nisinno kho so brāhmaṇamahāsālo
 bhagavantaṁ etadavoca mayaṁ bho gotama brāhmaṇā nāma
 ācariyassa ācariyadhanaṁ pariyesāma paṭiggaṇhātu me bhavaṁ gotamo
 ācariyo 1- ācariyabhāganti 2-. Paṭiggahesi bhagavā anukampaṁ upādāya.
      [693] Atha kho so brāhmaṇamahāsālo bhagavantaṁ etadavoca
 abhikkantaṁ bho gotama .pe. Upāsakaṁ maṁ bhavaṁ gotamo dhāretu
 ajjatagge pāṇupetaṁ saraṇaṅgatanti.

  *  *  *  *  *  *
  Footnote:1 Ma. Yu. ācariyoti padaṁ natthi. 2 Ma. Yu. ācariyadhanaṁ.
-------------------------------------------------
[page 261]
                     Pañcamaṁ mānatthaddhasuttaṁ
      [694] Sāvatthinidānaṁ. Tena kho pana samayena mānatthaddho
 nāma brāhmaṇo sāvatthiyaṁ paṭivasati. So neva mātaraṁ abhivādeti
 na pitaraṁ abhivādeti na ācariyaṁ abhivādeti na jeṭṭhabhātaraṁ abhivādeti.
      [695] Tena kho pana samayena bhagavā mahatiyā parisāya parivuto
 dhammaṁ deseti. Atha kho mānatthaddhassa brāhmaṇassa etadahosi
 ayaṁ kho samaṇo gotamo mahatiyā parisāya parivuto dhammaṁ deseti
 yannūnāhaṁ yena samaṇo gotamo tenupasaṅkameyyaṁ sace maṁ samaṇo
 gotamo ālapissati ahampi taṁ ālapissāmi no ce maṁ samaṇo
 gotamo ālapissati ahampi taṁ nālapissāmīti. Atha kho mānatthaddho
 brāhmaṇo yena bhagavā tenupasaṅkami upasaṅkamitvā [1]-
 ekamantaṁ aṭṭhāsi. Atha kho bhagavā [2]- nālapati. Atha kho mānatthaddho
 brāhmaṇo nāyaṁ samaṇo gotamo kiñci jānātīti tatova puna
 nivattitukāmo ahosi.
      [696] < PTS. S I, 178 >Atha kho bhagavā mānatthaddhassa brāhmaṇassa cetasā
 cetoparivitakkamaññāya mānatthaddhaṁ brāhmaṇaṁ gāthāya ajjhabhāsi
           na mānaṁ brāhmaṇa sādhu atthi kassīdha brāhmaṇa
           yena atthena āgañchi 3- tamevamanubrūhayeti.
      [697] Atha kho mānatthaddho brāhmaṇo cittaṁ me samaṇo
 gotamo jānātīti tattheva bhagavato pādesu sirasā nipatitvā bhagavato

  *  *  *  *  *  *
  Footnote:1 Po. Ma. Yu. etthantare tuṇhībhūtoti dissati. 2 Ma. Yu. taṁ nālapi. 3 Ma. Yu.
 āgacchi.
-------------------------------------------------
[page 262]
 Pādāni mukhena paricumbati pāṇīhi ca parisambāhati nāmaṁ ca sāveti
 mānatthaddhāhaṁ bho gotama mānatthaddhāhaṁ bho gotamāti. Atha kho
 sā parisā abbhūtacittajātā 1- ahosi acchariyaṁ vata bho abbhūtaṁ vata
 bho ayañhi mānatthaddho brāhmaṇo neva mātaraṁ abhivādeti na
 pitaraṁ abhivādeti na ācariyaṁ abhivādeti na jeṭṭhabhātaraṁ abhivādeti
 atha ca pana samaṇo gotamo evarūpaṁ paramanipaccakāraṁ karotīti.
 Atha kho bhagavā mānatthaddhaṁ brāhmaṇaṁ etadavoca alaṁ brāhmaṇa
 uṭṭhehi sake āsane nisīda yato te mayi cittaṁ pasannanti.
      [698] Atha kho mānatthaddho brāhmaṇo sake āsane nisīditvā
 bhagavantaṁ gāthāya ajjhabhāsi
           kesu na mānaṁ kayirātha kathaṁ svassa 2- sagāravo
           kyassa apacitā assu kyassa sādhu supūjitāti.
     [699] Mātarī pitari vāpi atho jeṭṭhamhi bhātari
           ācariye catutthamhi [3]- tesu assa sagāravo
           tyassa apacitā assu te cassu sādhu pūjitā
           arahante sītībhūte katakicce anāsave
           nihacca mānaṁ atthaddho tena anusayena 4- anuttareti.
      [700] Evaṁ vutte mānatthaddho brāhmaṇo bhagavantaṁ etadavoca
 abhikkantaṁ bho gotama abhikkantaṁ bho gotama .pe. Upāsakaṁ maṁ
 bhavaṁ gotamo dhāretu ajjatagge pāṇupetaṁ saraṇaṅgatanti.

  *  *  *  *  *  *
  Footnote:1 Ma. abbhutavittajātā. 2 Ma. kesu cassa. Yu. kesu assa. 3 Ma. Yu. etthantare
 tesu na mānaṁ kayirāthāti dissati. 4 Ma. te namasse. Yu. namassa.
-------------------------------------------------
[page 263]
                      Chaṭṭhaṁ paccanikasuttaṁ
      [701] Ekaṁ samayaṁ bhagavā sāvatthiyaṁ viharati jetavane anāthapiṇḍikassa
 ārāme. < PTS. S I, 179 >Tena kho pana samayena paccanikasāto
 nāma brāhmaṇo sāvatthiyaṁ paṭivasati. Atha kho paccanikasātassa
 brāhmaṇassa etadahosi yannūnāhaṁ yena samaṇo gotamo
 tenupasaṅkameyyaṁ yaṁ yadeva samaṇo gotamo bhāsissati taṁ tadevassāhaṁ
 paccanikāssanti.
      [702] Tena kho pana samayena bhagavā ajjhokāse caṅkamati.
 Atha kho paccanikasāto brāhmaṇo yena bhagavā tenupasaṅkami
 upasaṅkamitvā bhagavantaṁ caṅkamantaṁ anucaṅkamamāno bhagavantaṁ etadavoca
 bhaṇa samaṇa dhammanti.
      [703] Na paccanikasātena suvijānaṁ subhāsitaṁ
            upakkiliṭṭhacittena sārambha bahutena 1- ca
            yo ca vineyya sārambhaṁ appasādañca cetaso
            āghātaṁ paṭinissajja sace 2- jaññā subhāsitanti.
      [704] Evaṁ vutte paccanikasāto brāhmaṇo bhagavantaṁ etadavoca
 abhikkantaṁ bho gotama abhikkantaṁ bho gotama .pe. Upāsakaṁ maṁ
 bhavaṁ gotamo dhāretu ajjatagge pāṇupetaṁ saraṇaṅgatanti.
                     Sattamaṁ navakammikasuttaṁ
      [705] Ekaṁ samayaṁ bhagavā kosalesu viharati aññatarasmiṁ

  *  *  *  *  *  *
  Footnote:1 Po. Ma. Yu. bahulena. 2 Ma. Yu. save.
-------------------------------------------------
[page 264]
 Vanasaṇḍe. Tena kho pana samayena navakammikabhāradvājo brāhmaṇo
 tasmiṁ vanasaṇḍe kammantaṁ kārāpeti. Addasā kho navakammikabhāradvājo
 brāhmaṇo bhagavantaṁ aññatarasmiṁ sālarukkhamūle nisinnaṁ
 pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.
 Disvānassa etadahosi ahaṁ kho imasmiṁ vanasaṇḍe kammantaṁ
 kārāpento ramāmi ayaṁ samaṇopi 1- kiṁ kārāpento ramatīti.
      [706] Atha kho navakammikabhāradvājo brāhmaṇo yena < PTS. S I, 180 >bhagavā
 tenupasaṅkami upasaṅkamitvā bhagavantaṁ gāthāya ajjhabhāsi
           ke nu kammantā kayiranti bhikkhu sālavane bhava
           yadekako araññasmiṁ ratiṁ vindati gotamoti.
           [707] Na ca me vanasmiṁ karaṇīyamatthi
                 ucchinnamūlaṁ me vanaṁ visūkaṁ
                 svāhaṁ vane nibbanatho visallo
                 eko rame aratiṁ vippahāyāti.
      [708] Evaṁ vutte navakammikabhāradvājo brāhmaṇo bhagavantaṁ
 etadavoca abhikkantaṁ bho gotama abhikkantaṁ bho gotama .pe.
 Upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṅgatanti.
                     Aṭṭhamaṁ kaṭṭhahārasuttaṁ
      [709] Ekaṁ samayaṁ bhagavā kosalesu viharati aññatarasmiṁ
 vanasaṇḍe. Tena kho pana samayena aññatarassa bhāradvājagottassa

  *  *  *  *  *  *
  Footnote:1 Ma. Yu. samaṇo gotamo.
-------------------------------------------------
[page 265]
 Brāhmaṇassa sambahulā antevāsikā kaṭṭhahārakā māṇavakā yena so
 vanasaṇḍo tenupasaṅkamiṁsu upasaṅkamitvā addasaṁsu bhagavantaṁ tasmiṁ
 vanasaṇḍe nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ
 satiṁ upaṭṭhapetvā disvāna yena bhāradvājagotto brāhmaṇo
 tenupasaṅkamiṁsu upasaṅkamitvā bhāradvājagottaṁ brāhmaṇaṁ etadavocuṁ
 yagghe bhavaṁ jāneyya asukasmiṁ vanasaṇḍe samaṇo gotamo nisinno
 pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvāti.
      [710] Atha kho bhāradvājagotto brāhmaṇo tehi māṇavakehi
 saddhiṁ yena so vanasaṇḍo tenupasaṅkami upasaṅkamitvā addasa 1-
 bhagavantaṁ tasmiṁ vanasaṇḍe nisinnaṁ pallaṅkaṁ ābhujitvā ujuṁ kāyaṁ
 paṇidhāya parimukhaṁ satiṁ upaṭṭhapetvā disvāna yena bhagavā
 tenupasaṅkami upasaṅkamitvā bhagavantaṁ gāthāya ajjhabhāsi
                 gambhīrarūpe bahubherave vane
                 suññaṁ araññaṁ vijanaṁ vigāhiya
                 aniñjamānena hitena vaggunā
                 sucārurūpaṁ vata bhikkhu jhāyasi
                 na yattha gītaṁ napi yattha vāditaṁ
                 eko araññe vanavassito muni
                 accherarūpaṁ paṭibhāti maṁ idaṁ
                 yadekako pītimano vane vase

  *  *  *  *  *  *
  Footnote:1 Ma. Yu. addasā kho.
-------------------------------------------------
[page 266]
                 Maññāmahaṁ lokādhipatisahabyataṁ
                 ākaṅkhamāno tidivaṁ anuttaraṁ
                 kasmā bhavaṁ vijanamaraññamassito
                 tapo idha kubbati 1- brahmapattiyāti.
           [711] Yākāci kaṅkhā abhinandanā vā
                 anekadhātūsu puthū sadā sitā
                 aññāṇamūlappabhavā pajappitā
                 sabbā mayā byantīkatā samūlikā
                 svāhaṁ akaṅkho asito anupayo
                 sabbesu dhammesu visuddhadassano
                 pappuyya sambodhimanuttaraṁ sivaṁ
                 jhāyāmahaṁ brahmaraho visārahoti.
      [712] Evaṁ vutte bhāradvājagotto brāhmaṇo bhagavantaṁ
 etadavoca abhikkantaṁ bho gotama abhikkantaṁ bho gotama .pe.
 Ajjatagge pāṇupetaṁ saraṇaṅgatanti.
                     Navamaṁ mātuposakasuttaṁ
      [713] Sāvatthīnidānaṁ. Atha kho mātuposako brāhmaṇo
 yena bhagavā tenupasaṅkami upasaṅkamitvā bhagavatā saddhiṁ sammodi
 sammodanīyaṁ kathaṁ sārāṇīyaṁ vītisāretvā ekamantaṁ nisīdi. Ekamantaṁ
 nisinno kho mātuposako brāhmaṇo bhagavantaṁ etadavoca ahañhi

  *  *  *  *  *  *
  Footnote:1 Po. Ma. Yu. kubbasi.
-------------------------------------------------
[page 267]
 Bho gotama dhammena bhikkhaṁ pariyesāmi dhammena bhikkhaṁ pariyesitvā
 mātāpitaro posemi kaccāhaṁ bho gotama evaṁkārī kiccakārī
 homīti. Taggha tvaṁ brāhmaṇa evaṁkārī kiccakārī ahosi yo
 kho brāhmaṇa dhammena bhikkhaṁ pariyesati dhammena < PTS. S I, 182 >bhikkhaṁ pariyesitvā
 mātāpitaro poseti bahuṁ so puññaṁ pasavatīti.
      [714] Idamavoca .pe.
           Yo mātaraṁ pitaraṁ vā macco dhammena posati
           tāya naṁ pāricariyāya mātāpitūsu paṇḍitā
           idheva naṁ pasaṁsanti pecca sagge pamodatīti.
      [715] Evaṁ vutte mātuposako brāhmaṇo bhagavantaṁ etadavoca
 abhikkantaṁ bho gotama abhikkantaṁ bho gotama .pe. Upāsakaṁ maṁ
 bhavaṁ gotamo dhāretu ajjatagge pāṇupetaṁ saraṇaṅgatanti.
                       Dasamaṁ bhikkhakasuttaṁ
      [716] Sāvatthīnidānaṁ. Atha kho bhikkhako brāhmaṇo yena bhagavā
 tenupasaṅkami upasaṅkamitvā bhagavatā saddhiṁ sammodi sammodanīyaṁ
 kathaṁ sārāṇīyaṁ vītisāretvā ekamantaṁ nisīdi. Ekamantaṁ nisinno kho
 bhikkhako brāhmaṇo bhagavantaṁ etadavoca ahamasmi bho gotama
 bhikkhako bhavampi bhikkhako idha no kiṁ nānākaraṇanti.
     [717] Na tena bhikkhako hoti yāvatā bhikkhate pare
           vissaṁ dhammaṁ samādāya bhikkhu hoti na tāvatā
-------------------------------------------------
[page 268]
           Yodha puññañca pāpañca pavāhetvā 1- brahmacariyaṁ
           saṅkhāya loke carati sa ve bhikkhūti vuccatīti.
      [718] Evaṁ vutte bhikkhako brāhmaṇo bhagavantaṁ etadavoca
 abhikkantaṁ bho gotama abhikkantaṁ bho gotama .pe. Upāsakaṁ maṁ
 bhavaṁ gotamo dhāretu ajjatagge pāṇupetaṁ saraṇaṅgatanti.
                    Ekādasamaṁ saṅgaravasuttaṁ
      [719] Sāvatthīnidānaṁ. Tena kho pana samayena saṅgaravo
 nāma brāhmaṇo sāvatthiyaṁ paṭivasati udakasuddhiko udakena suddhiṁ 2-
 pacceti sāyapātaṁ udakorohaṇānuyogamanuyutto viharati. Atha kho
 āyasmā ānando pubbaṇhasamayaṁ nivāsetvā pattacīvaramādāya
 sāvatthiyaṁ piṇḍāya pāvisi sāvatthiyaṁ piṇḍāya caritvā pacchābhattaṁ
 piṇḍapātapaṭikkanto yena bhagavā tenupasaṅkami upasaṅkamitvā
 bhagavantaṁ abhivādetvā ekamantaṁ nisīdi.
      [720] < PTS. S I, 183 >Ekamantaṁ nisinno kho āyasmā ānando bhagavantaṁ
 etadavoca idha bhante saṅgaravo nāma brāhmaṇo sāvatthiyaṁ
 paṭivasati udakasuddhiko udakena suddhiṁ pacceti sāyapātaṁ
 udakorohaṇānuyogamanuyutto viharati sādhu bhante bhagavā yena
 saṅgaravassa brāhmaṇassa nivesanaṁ tenupasaṅkamatu anukampaṁ upādāyāti.
 Adhivāsesi bhagavā tuṇhībhāvena. Atha kho bhagavā pubbaṇhasamayaṁ
 nivāsetvā pattacīvaramādāya yena saṅgaravassa brāhmaṇassa nivesanaṁ

  *  *  *  *  *  *
  Footnote:1 Ma. Yu. bāhitvā. 2 Ma. parisuddhiṁ.
-------------------------------------------------
[page 269]
 Tenupasaṅkami upasaṅkamitvā paññatte āsane nisīdi.
      [721] Atha kho saṅgaravo brāhmaṇo yena bhagavā tenupasaṅkami
 upasaṅkamitvā bhagavatā saddhiṁ sammodi sammodanīyaṁ kathaṁ sārāṇīyaṁ
 vītisāretvā ekamantaṁ nisīdi. Ekamantaṁ nisinnaṁ kho saṅgaravaṁ
 brāhmaṇaṁ bhagavā etadavoca saccaṁ kira tvaṁ brāhmaṇa udakasuddhiko
 udakena suddhiṁ paccesi sāyapātaṁ udakorohaṇānuyogamanuyutto
 viharasīti. Evaṁ bho gotamāti. Kiṁ pana tvaṁ brāhmaṇa
 atthavasaṁ sampassamāno udakasuddhiko udakena suddhiṁ paccesi sāyapātaṁ
 udakorohaṇānuyogamanuyutto viharasīti. Idha me bho gotama yaṁ
 divā pāpakammaṁ kataṁ hoti taṁ sayaṁ nhānena pavāhemi yaṁ
 rattiṁ pāpakammaṁ kataṁ hoti taṁ pātaṁ nhānena pavāhemi imaṁ ca
 khvāhaṁ bho gotama atthavasaṁ sampassamāno udakasuddhiko udakena
 suddhiṁ paccemi sāyapātaṁ udakorohaṇānuyogamanuyutto viharāmīti.
           [722] Dhammo rahado brāhmaṇa sīlatittho
                 anāvilo sabbhi sataṁ pasattho
                 yattha have vedaguno sinātā
                 anallagattāva taranti pāranti.
      [723] Evaṁ vutte saṅgaravo brāhmaṇo bhagavantaṁ etadavoca
 abhikkantaṁ bho gotama abhikkantaṁ bho gotama .pe. Upāsakaṁ maṁ
 bhavaṁ gotamo dhāretu ajjatagge pāṇupetaṁ saraṇaṅgatanti.
-------------------------------------------------
[page 270]
                    Dvādasamaṁ khomadussasuttaṁ
      [724] < PTS. S I, 184 >Evamme sutaṁ ekaṁ samayaṁ bhagavā sakkesu viharati
 khomadussannāma sakyānaṁ nigamo. Atha kho bhagavā pubbaṇhasamayaṁ
 nivāsetvā pattacīvaramādāya khomadussaṁ piṇḍāya pāvisi. Tena
 kho pana samayena khomadussakā brāhmaṇagahapatikā sabhāyaṁ sannipatitā
 honti kenacideva karaṇīyena. Devo ca ekamekaṁ phusāyati. Atha kho
 bhagavā yena sā sabhā tenupasaṅkami. Addasaṁsu kho khomadussakā
 brāhmaṇagahapatikā bhagavantaṁ dūratova āgacchantaṁ disvāna etadavocuṁ
 ke ca muṇḍakā samaṇakā ke ca sabhādhammaṁ jānissantīti.
      [725] Atha kho bhagavā khomadussake brāhmaṇagahapatike gāthāya
 ajjhabhāsi
                 nesā sabhā yattha na santi santo
                 santo na te ye na vadanti dhammaṁ
                 rāgañca dosañca pahāya mohaṁ
                 dhammaṁ vadantā ca bhavanti santoti.
      [726] Evaṁ vutte khomadussakā brāhmaṇagahapatikā bhagavantaṁ
 etadavocuṁ abhikkantaṁ bho gotama abhikkantaṁ bho gotama seyyathāpi
 bho gotama nikkujjitaṁ vā ukkujjeyya paṭicchannaṁ vā vivareyya
 mūḷhassa vā maggaṁ ācikkheyya andhakāre vā telapajjotaṁ dhāreyya
 cakkhumanto rūpāni dakkhantīti evameva bhotā gotamena
-------------------------------------------------
[page 271]
 Anekapariyāyena dhammo pakāsito ete mayaṁ bhavantaṁ gotamaṁ saraṇaṁ
 gacchāma dhammañca bhikkhusaṅghañca upāsake no bhavaṁ gotamo
 dhāretu ajjatagge pāṇupete saraṇaṅgateti.
                    Upāsakavaggo dutiyo.
                         Tassuddānaṁ
          kasī udayo devahito aññataramahāsālaṁ
          mānatthaddhañca paccanikañca navakammaṁ kaṭṭhahāraṁ
          mātuposakaṁ bhikkhako saṅgaravo khomadussena dvādasāti.
                     Brāhmaṇasaṁyuttaṁ samattaṁ
                        ---------
-------------------------------------------------
[page 272]
                        Vaṅgīsasaṁyuttaṁ
                      ------------
                      paṭhamaṁ nikkhantasuttaṁ
      [727] < PTS. S I, 185 >Evamme sutaṁ ekaṁ samayaṁ āyasmā vaṅgīso āḷaviyaṁ
 viharati aggāḷave cetiye āyasmatā nigrodhakappena upajjhāyena
 saddhiṁ. Tena kho pana samayena āyasmā vaṅgīso navo hoti
 acirapabbajito ohiyyako vihārapālo.
      [728] Atha kho sambahulā itthiyo samalaṅkaritvā yenārāmo 1-
 tenupasaṅkamiṁsu vihārapekkhikāyo. Atha kho āyasmato vaṅgīsassa
 tā itthiyo disvā anabhirati uppajjati rāgo cittaṁ anuddhaṁseti.
 Atha kho āyasmato vaṅgīsassa etadahosi alābhā vata me na
 vata me lābhā dulladdhaṁ vata me na vata me suladdhaṁ yassa
 me anabhirati uppannā rāgo cittaṁ anuddhaṁseti taṁ kutettha labbhā
 yaṁ me pare 2- anabhiratiṁ vinodetvā abhiratiṁ uppādeyyuṁ yannūnāhaṁ
 attanāva attano anabhiratiṁ vinodetvā abhiratiṁ uppādeyyanti.
      [729] Atha kho āyasmā vaṅgīso attanāva attano anabhiratiṁ
 vinodetvā abhiratiṁ uppādetvā tāyaṁ velāyaṁ imā gāthāyo abhāsi
           nikkhantaṁ vata maṁ santaṁ agārasmānagāriyaṁ
           vitakkā upadhāvanti pagabbhā kaṇhato ime

  *  *  *  *  *  *
  Footnote:1 Ma. yena aggāḷavako ārāmo. 2 Ma. Yu. paro ... uppādeyya.
-------------------------------------------------
[page 273]
           Uggaputtā mahissāsā sikkhitā daḷhadhammino
           samantā parikīreyyuṁ sahassaṁ apalāyinaṁ
           sacepi ettakā 1- bhiyyo āgamissanti itthiyo
           neva maṁ byādhayissanti dhamme samhi patiṭṭhitaṁ
           sakkhī hi me sutaṁ etaṁ buddhassādiccabandhuno
           nibbānagamanaṁ maggaṁ tattha me nirato mano
           evañce maṁ viharantaṁ pāpimā 2- upagacchasi
           tathā maccu karissāmi na me maggampi dakkhasīti.
                       Dutiyaṁ aratisuttaṁ
      [730] Ekaṁ samayaṁ āyasmā vaṅgīso āḷaviyaṁ viharati aggāḷave
 cetiye āyasmatā nigrodhakappena upajjhāyena saddhiṁ. Tena kho
 pana samayena āyasmā nigrodhakappo pacchābhattaṁ piṇḍapātapaṭikkanto
 vihāraṁ pavisati sāyaṁ vā nikkhamati aparajju vā kāle.
      [731] Tena kho pana samayena āyasmato vaṅgīsassa anabhirati
 uppannā hoti rāgo cittaṁ anuddhaṁseti. Atha kho āyasmato
 vaṅgīsassa etadahosi alābhā vata me na vata me lābhā dulladdhaṁ
 vata me na vata me suladdhaṁ yassa me anabhirati uppannā rāgo
 cittaṁ anuddhaṁseti taṁ kutettha labbhā yaṁ me pare anabhiratiṁ
 vinodetvā abhiratiṁ uppādeyyuṁ yannūnāhaṁ attanāva attano
 anabhiratiṁ vinodetvā abhiratiṁ uppādeyyanti.

  *  *  *  *  *  *
  Footnote:1 Ma. etato. Yu. ettato. 2 Ma. Yu. pāpima.
-------------------------------------------------
[page 274]
      [732] Atha kho āyasmā vaṅgīso attanāva attano anabhiratiṁ
 vinodetvā abhiratiṁ uppādetvā tāyaṁ velāyaṁ imā gāthāyo abhāsi
                 aratiñca ratiñca pahāya
                 sabbaso gehasitañca vitakkaṁ
                 vanathaṁ na kareyya kuhiñci
                 nibbanatho anato 1- sa hi bhikkhu
                 yamidha paṭhaviñca vehāsaṁ
                 rūpagatañca jagatogadhaṁ
                 kiñci parijiyyati sabbamaniccaṁ
                 evaṁ samecca caranti mutattā
                 upadhīsu janā gadhitāse
                 diṭṭhasute paṭighe ca mute ca
                 ettha vinodaya chandamanejo
                 yo ettha na limpati taṁ munimāhu
                 atha saṭṭhisitā 2- savitakkā 3-
                 puthujjanatāya adhammaniviṭṭhā 4-
                 na ca vaṭṭagatassa 5- kuhiñci
                 no pana duṭṭhullabhāṇī sa bhikkhu
                 dabbo cirarattasamāhito
                 akuhako nipako apihālu

  *  *  *  *  *  *
  Footnote:1 Ma. arato. 2 Ma. saṭṭhinissitā. Yu. saṭṭhitasitā. 3 Yu. vitakkā.
 4 Ma. Yu. adhammā. 5 Ma. Yu. vaggagatassa.
-------------------------------------------------
[page 275]
                 Santaṁ padaṁ ajjhagamā muni paṭicca
                 parinibbuto kaṅkhati kālanti.
                 Tatiyaṁ pesalātimaññanāsuttaṁ
      [733] Ekaṁ samayaṁ āyasmā vaṅgīso āḷaviyaṁ viharati aggāḷave
 cetiye āyasmatā nigrodhakappena upajjhāyena saddhiṁ. Tena kho
 pana samayena āyasmā vaṅgīso attano paṭibhāṇena aññe pesale
 bhikkhū atimaññati. Atha kho āyasmato vaṅgīsassa etadahosi
 alābhā vata me na vata me lābhā dulladdhaṁ vata me na vata
 me suladdhaṁ yvāhaṁ attano paṭibhāṇena aññe pesale bhikkhū
 atimaññāmīti.
      [734] Atha kho āyasmā vaṅgīso attanāva attano vippaṭisāraṁ
 uppādetvā tāyaṁ velāyaṁ imā gāthāyo abhāsi
                 mānasaṁ 1- jahassu gotama
                 mānapathamidha jahassu
                 asesaṁ mānapathamidha muñcito 2-
                 vippaṭisārīhuvā cirarattaṁ
                 makkhena makkhitā pajā
                 mānahatā nirayaṁ papatanti
                 socanti janā cirarattaṁ
                 mānahatā nirayaṁ upapannā

  *  *  *  *  *  *
  Footnote:1 Ma. Yu. mānaṁ. 2 Ma. Yu. mānapathasmiṁ samucchito.
-------------------------------------------------
[page 276]
                 Na hi socati bhikkhu kadāci
                 maggajino sammāpaṭipanno
                 kittiñca sukhañca anubhoti
                 dhammadasoti 1- tamāhu tathattaṁ 2-
                 tasmā akhīlodha padhānavā
                 nīvaraṇāni pahāya visuddho
                 mānañca pahāya asesaṁ
                 vijjāyantakaro samitāvīti.
                      Catutthaṁ ānandasuttaṁ
      [735] Ekaṁ samayaṁ āyasmā ānando sāvatthiyaṁ viharati jetavane
 anāthapiṇḍikassa ārāme. Atha kho āyasmā ānando pubbaṇhasamayaṁ
 nivāsetvā pattacīvaramādāya sāvatthiyaṁ piṇḍāya pāvisi
 āyasmatā vaṅgīsena pacchāsamaṇena. Tena kho pana samayena
 āyasmato vaṅgīsassa anabhirati uppannā hoti rāgo cittaṁ
 anuddhaṁseti.
      [736] Atha kho āyasmā vaṅgīso āyasmantaṁ ānandaṁ gāthāya
 ajjhabhāsi
           kāmarāgena ḍayhāmi cittaṁ me pariḍayhati
           sādhu nibbāpanaṁ brūhi anukampāya gotamāti.

  *  *  *  *  *  *
  Footnote:1 Yu. dhammaratoti. 2 Ma. pahitattaṁ.
-------------------------------------------------
[page 277]
     [737] Saññāya vipariyesā cittante pariḍayhati
           nimittaṁ parivajjehi subhaṁ rāgūpasañhitaṁ
           saṅkhāre parato passa dukkhato mā ca attato
           nibbāpehi mahārāgaṁ mā ḍayhittho punappunaṁ
           asubhāya cittaṁ bhāvehi ekaggaṁ susamāhitaṁ
           sati kāyagatā tyatthu nibbidābahulo bhava
           animittañca bhāvehi mānānusayamujjaha
           tato mānābhisamayā upasanto carissasīti.
                      Pañcamaṁ subhāsitasuttaṁ
      [738] Sāvatthīnidānaṁ. Tatra kho bhagavā bhikkhū āmantesi
 bhikkhavoti. Bhadanteti te bhikkhū bhagavato paccassosuṁ. Bhagavā
 etadavoca catūhi bhikkhave aṅgehi samannāgatā vācā subhāsitā
 hoti no dubbhāsitā anavajjā ca ananuvajjā ca viññūnaṁ. Katamehi
 catūhi. Idha bhikkhave bhikkhu subhāsitaṁyeva bhāsati no dubbhāsitaṁ
 dhammaṁyeva bhāsati no adhammaṁ < PTS. S I, 189 >piyaṁyeva bhāsati no appiyaṁ saccaṁyeva
 bhāsati no alikaṁ. Imehi kho bhikkhave catūhi aṅgehi samannāgatā
 vācā subhāsitā hoti no dubbhāsitā anavajjā ca ananuvajjā ca
 viññūnanti.
      [739] Idamavoca bhagavā idaṁ vatvāna sugato athāparaṁ
 etadavoca satthā
-------------------------------------------------
[page 278]
                 Subhāsitaṁ uttamamāhu santo
                 dhammaṁ bhaṇe nādhammantaṁ dutiyaṁ
                 piyaṁ bhaṇe nāppiyantaṁ tatiyaṁ
                 saccaṁ bhaṇe nālikantaṁ catutthanti.
 Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā
 yena bhagavā tenañjalimpaṇāmetvā bhagavantaṁ etadavoca paṭibhāti
 maṁ bhagavā paṭibhāti maṁ sugatāti. Paṭibhātu taṁ vaṅgīsāti bhagavā
 avoca.
      [740] Atha kho āyasmā vaṅgīso bhagavantaṁ sammukhā sarūpāhi
 gāthāhi abhitthavi
           tameva vācaṁ bhāseyya yāyattānaṁ na tāpaye
           pare ca na vihiṁseyya sā ve vācā subhāsitā
           piyavācameva bhāseyya yā vācā paṭinanditā
           yaṁ anādāya pāpāni paresaṁ bhāsate piyaṁ
           saccaṁ ve amatā vācā esa dhammo sanantano
           sacce atthe ca dhamme ca āhu santo patiṭṭhitā
           yaṁ buddho bhāsati 1- vācaṁ khemaṁ nibbānapattiyā
           dukkhassantakiriyāya sā ve vācānamuttamāti.
                      Chaṭṭhaṁ sārīputtasuttaṁ
      [741] Ekaṁ samayaṁ āyasmā sārīputto sāvatthiyaṁ viharati

  *  *  *  *  *  *
  Footnote:1 Ma. Yu. bhāsate.
-------------------------------------------------
[page 279]
 Jetavane anāthapiṇḍikassārāme. Tena kho pana samayena āyasmā
 sārīputto bhikkhū dhammiyā kathāya sandasseti samādapeti samuttejeti
 sampahaṁseti poriyā vācāya vissaṭṭhāya anelagaḷāya atthassa
 viññāpaniyā. Te ca bhikkhū aṭṭhikatvā manasikatvā sabbacetaso
 samannāharitvā ohitasotā dhammaṁ suṇanti.
      [742] Atha kho āyasmato vaṅgīsassa etadahosi ayaṁ kho
 āyasmā sārīputto bhikkhū dhammiyā kathāya sandasseti .pe.
 Atthassa viññāpaniyā te ca bhikkhū aṭṭhikatvā .pe. Dhammaṁ
 suṇanti yannūnāhaṁ āyasmantaṁ sārīputtaṁ sammukhā sarūpāhi gāthāhi
 abhitthaveyyanti. Atha kho āyasmā vaṅgīso uṭṭhāyāsanā ekaṁsaṁ
 uttarāsaṅgaṁ karitvā yenāyasmā sārīputto tenañjalimpaṇāmetvā
 āyasmantaṁ sārīputtaṁ etadavoca paṭibhāti maṁ āvuso sārīputta
 paṭibhāti maṁ āvuso sārīputtāti. Paṭibhātu taṁ āvuso vaṅgīsāti.
      [743] Atha kho āyasmā vaṅgīso āyasmantaṁ sārīputtaṁ
 sammukhā sarūpāhi gāthāhi abhitthavi
           gambhīrapañño medhāvī maggāmaggassa kovido
           sārīputto mahāpañño dhammaṁ deseti bhikkhunaṁ
           saṅkhittenapi deseti vitthārenapi bhāsati
           sālikā viya nigghoso paṭibhāṇaṁ mudīriyi 1-
           tassa taṁ desayantassa suṇanti madhuraṁ giraṁ

  *  *  *  *  *  *
  Footnote:1 Po. Ma. mudīrayi. Yu. paṭibhāṇa mudīrayu.
-------------------------------------------------
[page 280]
           Sarena rajanīyena savanīyena vaggunā
           udaggacittā muditā sotaṁ odhenti bhikkhavoti.
                     Sattamaṁ pavāraṇāsuttaṁ
      [744] Ekaṁ samayaṁ bhagavā sāvatthiyaṁ viharati pubbārāme
 migāramātupāsāde mahatā bhikkhusaṅghena saddhiṁ pañcamattehi
 bhikkhusatehi sabbeheva arahantehi. Tena kho pana samayena bhagavā
 tadahuposathe paṇṇarase pavāraṇāya bhikkhusaṅghaparivuto ajjhokāse
 nisinno hoti. Atha kho bhagavā tuṇhībhūtaṁ bhikkhusaṅghaṁ anuviloketvā
 bhikkhū āmantesi handadāni bhikkhave pavārayāmi 1- vo na ca
 me kiñci garahatha kāyikaṁ vā vācasikaṁ vāti.
      [745] Evaṁ vutte āyasmā sārīputto uṭṭhāyāsanā ekaṁsaṁ
 uttarāsaṅgaṁ karitvā yena bhagavā tenañjalimpaṇāmetvā bhagavantaṁ
 etadavoca na kho mayaṁ bhante bhagavato kiñci garahāma kāyikaṁ
 vā vācasikaṁ vā bhagavā < PTS. S I, 191 >hi bhante anuppannassa maggassa
 uppādetā asañjātassa maggassa sañjanetā anakkhātassa maggassa
 akkhātā maggaññū maggavidū maggakovido maggānugā ca bhante
 etarahi sāvakā viharanti pacchā samannāgatā ahañca kho bhante
 bhagavantaṁ pavāremi na ca me bhagavā kiñci garahati kāyikaṁ vā
 vācasikaṁ vāti. Na khvāhaṁ te sārīputta kiñci garahāmi kāyikaṁ
 vā vācasikaṁ vā paṇḍito tvaṁ sārīputta mahāpañño tvaṁ

  *  *  *  *  *  *
  Footnote:1 Ma. pavāremi.
-------------------------------------------------
[page 281]
 Sārīputta puthupañño tvaṁ sārīputta hāsapañño tvaṁ sārīputta
 javanapañño tvaṁ sārīputta tikkhapañño tvaṁ sārīputta nibbedhikapañño
 tvaṁ sārīputta seyyathāpi sārīputta rañño cakkavattissa
 jeṭṭhaputto pitarā pavattitaṁ cakkaṁ sammadeva anupavatteti evameva
 kho tvaṁ sārīputta mayā anuttaraṁ dhammacakkaṁ pavattitaṁ sammadeva
 anupavattesīti. No ce kira me bhante bhagavā kiñci garahati
 kāyikaṁ vā vācasikaṁ vā imesaṁ pana bhante bhagavā pañcannaṁ
 bhikkhusatānaṁ na kiñci garahati kāyikaṁ vā vācasikaṁ vāti. Imesaṁpi
 khvāhaṁ sārīputta pañcannaṁ bhikkhusatānaṁ na kiñci garahāmi kāyikaṁ
 vā vācasikaṁ vā imesaṁ hi sārīputta pañcannaṁ bhikkhusatānaṁ saṭṭhī
 bhikkhū tevijjā saṭṭhī bhikkhū chaḷabhiññā saṭṭhī bhikkhū ubhatobhāgavimuttā
 atha itare paññāvimuttāti. Atha kho āyasmā vaṅgīso
 uṭṭhāyāsanā ekaṁsaṁ uttarāsaṅgaṁ karitvā yena bhagavā
 tenañjalimpaṇāmetvā bhagavantaṁ etadavoca paṭibhāti maṁ bhagavā paṭibhāti
 maṁ sugatāti. Paṭibhātu taṁ vaṅgīsāti bhagavā avoca.
      [746] Atha kho āyasmā vaṅgīso bhagavantaṁ sammujā sarūpāhi
 gāthāhi abhitthavi
                 ajja paṇṇarase visuddhiyā
                 bhikkhupañcasatā samāgatā
-------------------------------------------------
[page 282]
                 Saññojanabandhanacchidā
                 anīghā khīṇapunabbhavā isī
           cakkavatti yathā rājā amaccaparivārito
           samantā anupariyeti sāgarantaṁ mahiṁ imaṁ
           evaṁ vijitasaṅgāmaṁ satthavāhaṁ anuttaraṁ
           sāvakā payirupāsanti tevijjā maccuhāyino
           sabbe bhagavato puttā palāpettha na vijjati
           taṇhāsallassa hantāraṁ vande ādiccabandhunanti.
                     Aṭṭhamaṁ parosahassasuttaṁ
      [747] Ekaṁ samayaṁ bhagavā sāvatthiyaṁ viharati jetavane anāthapiṇḍikassa
 ārāme mahatā bhikkhusaṅghena saddhiṁ aḍḍhaterasehi
 bhikkhusatehi. Tena kho pana samayena bhagavā bhikkhū nibbānapaṭisaṁyuttāya
 dhammiyā kathāya sandasseti samādapeti samuttejeti
 sampahaṁseti. Te ca bhikkhū aṭṭhikatvā manasikatvā sabbacetaso
 samannāharitvā ohitasotā dhammaṁ suṇanti.
      [748] Atha kho āyasmato vaṅgīsassa etadahosi ayaṁ kho
 bhagavā bhikkhū nibbānapaṭisaṁyuttāya dhammiyā kathāya sandasseti
 samādapeti samuttejeti sampahaṁseti te ca bhikkhū aṭṭhikatvā
 manasikatvā sabbacetaso samannāharitvā ohitasotā dhammaṁ suṇanti
 yannūnāhaṁ bhagavantaṁ sammukhā sarūpāhi gāthāhi abhitthaveyyanti.
-------------------------------------------------
[page 283]
 Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā
 yena bhagavā tenañjalimpaṇāmetvā bhagavantaṁ etadavoca paṭibhāti
 maṁ bhagavā paṭibhāti maṁ sugatāti. Paṭibhātu taṁ vaṅgīsāti bhagavā
 avoca.
      [749] Atha kho āyasmā vaṅgīso bhagavantaṁ sammukhā sarūpāhi
 gāthāhi abhitthavi
           parosahassa bhikkhūnaṁ sugataṁ payirupāsati
           desentaṁ virajaṁ dhammaṁ nibbānaṁ akutobhayaṁ
           suṇanti dhammaṁ vimalaṁ sammāsambuddhadesitaṁ
           sobhati vata sambuddho bhikkhusaṅghapurakkhato
           nāganāmosi bhagavā isīnaṁ isisattamo
           mahāmeghova hutvāna sāvake abhivassati
           divāvihārā nikkhamma satthudassanakāmatā 1-
           sāvako te mahāvīra pāde vandati vaṅgīsoti.
 Kiṁ nu te vaṅgīsa imā gāthāyo pubbe parivitakkitā udāhu
 ṭhānasova taṁ paṭibhantīti. Na kho me bhante imā gāthāyo
 pubbe parivitakkitā atha kho ṭhānasova maṁ paṭibhantīti. Tenahi
 taṁ vaṅgīsa bhiyyoso mattāya pubbe aparivitakkitā gāthāyo
 paṭibhantūti.
      [750] Evaṁ bhanteti kho āyasmā vaṅgīso bhagavato paṭissutvā

  *  *  *  *  *  *
  Footnote:1 Ma. Yu. satthudassanakāmayatā.
-------------------------------------------------
[page 284]
 Bhiyyoso mattāya bhagavantaṁ pubbe aparivitakkitāhi gāthāhi abhitthavi
                 ummaggasataṁ 1- mārassa abhibhuyya
                 carasi pabhijja khīlāni
                 taṁ passatha bandhapamuñcakaraṁ
                 asitaṁ bhāgaso pavibhajjaṁ
                 oghassa hi nittharaṇatthaṁ
                 anekavihitaṁ maggaṁ akkhāsi
                 tasmiṁ ce amate akkhāte
                 dhammaddasā ṭhitā asaṁhirā
                 pajjotakaro ativijjha dhammaṁ 2-
                 sabbadiṭṭhīnaṁ atikkamamaddasa
           ñatvā ca sacchikatvā ca aggaṁ so desayi dasaṭṭhānaṁ
           evaṁ sudesite dhamme ko pamādo vijānataṁ [3]-
                 tasmā hi tassa bhagavato sāsane
                 appamatto sadā namassamanusikkheti.
                      Navamaṁ koṇḍaññasuttaṁ
      [751] Ekaṁ samayaṁ bhagavā rājagahe viharati veḷuvane
 kalandakanivāpe. Atha kho āyasmā aññākoṇḍañño 4- sucirasseva
 yena bhagavā tenupasaṅkami upasaṅkamitvā bhagavato pādesu sirasā

  *  *  *  *  *  *
  Footnote:1 Ma. Yu. ummagpathaṁ. 2 Ma. Yu. ayaṁpāṭhonatthi. 3 Ma. Yu. etthantare dhammanti
 dissati. 4 Ma. Yu. aññāsikoṇḍañño.
-------------------------------------------------
[page 285]
 Nipatitvā bhagavato pādāni mukhena ca paricumbati < PTS. S I, 194 >pāṇīhi ca
 parisambāhati nāmañca sāveti koṇḍaññohaṁ bhagavā koṇḍaññohaṁ
 sugatāti.
      [752] Atha kho āyasmato vaṅgīsassa etadahosi ayaṁ kho
 āyasmā aññākoṇḍañño sucirasseva yena bhagavā tenupasaṅkami
 upasaṅkamitvā bhagavato pādesu sirasā nipatitvā bhagavato pādāni
 mukhena ca paricumbati pāṇīhi ca parisambāhati nāmañca sāveti
 koṇḍaññohaṁ bhagavā koṇḍaññohaṁ sugatāti yannūnāhaṁ āyasmantaṁ
 aññākoṇḍaññaṁ bhagavato sammukhā sarūpāhi gāthāhi abhitthaveyyanti.
 Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ
 karitvā yena bhagavā tenañjalimpaṇāmetvā bhagavantaṁ
 etadavoca paṭibhāti maṁ bhagavā paṭibhāti maṁ sugatāti. Paṭibhātu
 taṁ vaṅgīsāti bhagavā avoca.
      [753] Atha kho āyasmā vaṅgīso āyasmantaṁ aññākoṇḍaññaṁ
 bhagavato sammukhā sarūpāhi gāthāhi abhitthavi
          buddhānubuddho so thero koṇḍañño tibbanikkamo
          lābhī sukhavihārānaṁ vivekānaṁ abhiṇhaso
          yaṁ sāvakena pattabbaṁ satthusāsanakārinā
          sabbassa taṁ anuppattaṁ appamattassa sikkhato
-------------------------------------------------
[page 286]
          Mahānubhāvo tevijjo cetopariyāyakovido
          koṇḍañño buddhadāyādo 1- pāde vandati satthunoti.
                     Dasamaṁ moggallānasuttaṁ
      [754] Ekaṁ samayaṁ bhagavā rājagahe viharati isigilipasse
 kāḷasilāyaṁ mahatā bhikkhusaṅghena saddhiṁ pañcamattehi bhikkhusatehi
 sabbeheva arahantehi. Tesaṁ sudaṁ āyasmā mahāmoggallāno
 cetasā cittaṁ samannesati vippamuttaṁ nirūpadhiṁ.
      [755] Atha kho āyasmato vaṅgīsassa etadahosi ayaṁ kho
 bhagavā rājagahe viharati isigilipasse kāḷasilāyaṁ mahatā bhikkhusaṅghena
 saddhiṁ pañcamattehi bhikkhusatehi sabbeheva arahantehi tesaṁ sudaṁ
 āyasmā mahāmoggallāno cetasā cittaṁ samannesati vippamuttaṁ
 nirūpadhiṁ yannūnāhaṁ āyasmantaṁ mahāmoggallānaṁ bhagavato sammukhā
 sarūpāhi gāthāhi abhitthaveyyanti. < PTS. S I, 195 >Atha kho āyasmā vaṅgīso
 uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjalimpaṇāmetvā
 bhagavantaṁ etadavoca paṭibhāti maṁ bhagavā paṭibhāti
 maṁ sugatāti. Paṭibhātu taṁ vaṅgīsāti bhagavā avoca.
      [756] Atha kho āyasmā vaṅgīso āyasmantaṁ mahāmoggallānaṁ
 bhagavato sammukhā sarūpāhi gāthāhi abhitthavi
          nagassa passe āsīnaṁ muniṁ dukkhassa pāraguṁ
          sāvakā payirupāsanti tevijjā maccuhāyino

  *  *  *  *  *  *
  Footnote:1 Yu. buddhasāvako.
-------------------------------------------------
[page 287]
          Te cetasā anupariyesati 1- moggallāno mahiddhiko
          cittaṁ nesaṁ samannesaṁ vippamuttaṁ nirūpadhiṁ
          evaṁ sabbaṅgasampannaṁ muniṁ dukkhassa pāraguṁ
          anekākārasampannaṁ payirupāsanti gotamanti.
                    Ekādasamaṁ gaggarāsuttaṁ
      [757] Ekaṁ samayaṁ bhagavā campāyaṁ viharati gaggarāya pokkharaṇiyā
 tīre mahatā bhikkhusaṅghena saddhiṁ pañcamattehi bhikkhusatehi sattahi
 ca upāsakasatehi anekehi ca devatāsahassehi. Tyāssudaṁ bhagavā
 atirocati vaṇṇena ceva yasasā ca.
      [758] Atha kho āyasmato vaṅgīsassa etadahosi ayaṁ kho
 bhagavā campāyaṁ viharati gaggarāya pokkharaṇiyā tīre mahatā bhikkhusaṅghena
 saddhiṁ pañcamattehi bhikkhusatehi sattahi ca upāsakasatehi [2]-
 anekehi ca devatāsahassehi tyāssudaṁ bhagavā atirocati vaṇṇena
 ceva yasasā ca yannūnāhaṁ bhagavantaṁ sammukhā sarūpāya gāthāya
 abhitthaveyyanti. Atha kho āyasmā vaṅgīso uṭṭhāyāsanā ekaṁsaṁ
 uttarāsaṅgaṁ karitvā yena bhagavā tenañjalimpaṇāmetvā bhagavantaṁ
 etadavoca paṭibhāti maṁ bhagavā paṭibhāti maṁ sugatāti. Paṭibhātu
 taṁ vaṅgīsāti bhagavā avoca.
      [759] Atha kho āyasmā vaṅgīso bhagavantaṁ sammukhā sarūpāya
 gāthāya abhitthavi

  *  *  *  *  *  *
  Footnote:1 Ma. Yu. anupariyeti. 2 Ma. Yu. etthantare sattahi ca upāsikāsatehi.
-------------------------------------------------
[page 288]
                 Cando yathā vītavalāhake nabhe
                 virocati vītamalova bhāṇumā
                 evampi aṅgīrasa tvaṁ mahāmuni
                 atirocasi yasasā sabbalokanti.
                     Dvādasamaṁ vaṅgīsasuttaṁ
      [760] Ekaṁ samayaṁ āyasmā vaṅgīso sāvatthiyaṁ viharati jetavane
 anāthapiṇḍikassa ārāme. Tena kho pana samayena āyasmā
 vaṅgīso acirārahattappatto hoti 1- vimuttisukhaṁ paṭisaṁvedī tāyaṁ
 velāyaṁ imā gāthāyo abhāsi
          kāveyyamattā vicarimha pubbe gāmā gāmaṁ purā puraṁ
          athaddasāma sambuddhaṁ saddhā no upapajjatha
          so me dhammamadesesi khandhe āyatanāni dhātuyo
          tassāhaṁ dhammaṁ sutvāna pabbajiṁ anagāriyaṁ
          bahunnaṁ vata atthāya bodhimajjhagamā muni
          bhikkhūnaṁ bhikkhunīnañca ye niyāmagataddasā
          svāgataṁ vata me āsi mama buddhassa santike
          tisso vijjā anuppattā kataṁ buddhassa sāsanaṁ
          pubbenivāsaṁ jānāmi dibbacakkhuṁ visodhitaṁ
          tevijjo iddhipattomhi cetopariyāyakovidoti.
                     Vaṅgīsasaṁyuttaṁ samattaṁ.

  *  *  *  *  *  *
  Footnote:1 Ma. Yu. hutvā.
-------------------------------------------------
[page 289]
                         Tassuddānaṁ
          nikkhantārati ceva pesalāatimaññanā
          ānandena subhāsitā sārīputtapavāraṇā
          parosahassaṁ koṇḍañño moggallānena gaggarā
          vaṅgīsena dvādasāti.
                     ---------------
-------------------------------------------------
[page 290]
                         Vanasaṁyuttaṁ
                         ------
                       paṭhamaṁ vivekasuttaṁ
      [761] < PTS. S I, 197 >Evamme sutaṁ ekaṁ samayaṁ aññataro bhikkhu kosalesu
 viharati aññatarasmiṁ vanasaṇḍe. Tena kho pana samayena so bhikkhu
 divāvihāragato pāpake akusale vitakke vitakketi gehanissite.
      [762] Atha kho yā tasmiṁ vanasaṇḍe adhivatthā devatā tassa
 bhikkhuno anukampikā atthakāmā taṁ bhikkhuṁ saṁvejetukāmā yena so
 bhikkhu tenupasaṅkami upasaṅkamitvā taṁ bhikkhuṁ gāthāhi ajjhabhāsi
                 vivekakāmosi vanaṁ paviṭṭho
                 atha te mano niccharati bahiddhā
                 tvaṁ 1- jano janasmiṁ vinayassu chandaṁ
                 tato sukhī hohisi vītarāgo
                 aratiṁ pajahāsi sato
                 bhavāsi sataṁ taṁ sārayāmase
                 pātālarajo hi duttaro
                 mā taṁ kāmarajo avāhari
                 sakuṇo yathā paṁsukuṇḍito 2-
                 vidhunaṁ pātayati sitaṁ rajaṁ

  *  *  *  *  *  *
  Footnote:1 Ma. Yu. ayaṁ pāṭho natthi. 2 Po. Yu. kuṇṭhito. Ma. kuntito.
-------------------------------------------------
[page 291]
                 Evaṁ bhikkhu padhānavā satimā
                 pātayati sitaṁ rajanti.
 Atha kho so bhikkhu tāya devatāya saṁvejito saṁvegamāpādīti.
                      Dutiyaṁ upaṭṭhānasuttaṁ
      [763] Ekaṁ samayaṁ aññataro bhikkhu kosalesu viharati aññatarasmiṁ
 vanasaṇḍe. < PTS. S I, 198 >Tena kho pana samayena so bhikkhu divāvihāragato
 supati.
      [764] Atha kho yā tasmiṁ vanasaṇḍe adhivatthā devatā tassa
 bhikkhuno anukampikā atthakāmā taṁ bhikkhuṁ saṁvejetukāmā yena so
 bhikkhu tenupasaṅkami upasaṅkamitvā taṁ bhikkhuṁ gāthāhi ajjhabhāsi
          uṭṭhehi bhikkhu kiṁ sopi 1- ko attho supitena te
          āturassa hi te 2- niddā sallaviddhassa ruppato
          yāya saddhāpabbajito 3- agārasmānagāriyaṁ
          tameva saddhaṁ brūhehi mā niddāya vasaṁ gamīti.
    [765] Aniccā addhuvā kāmā yesu mandova mucchito
          baddhesu muttaṁ asitaṁ kasmā pabbajitaṁ tape
          chandarāgassa vinayā avijjāsamatikkamā
          taṁ ñāṇaṁ paramodātaṁ 4- kasmā pabbajitaṁ tape

  *  *  *  *  *  *
  Footnote:1 Ma. Yu. sesi. 2 Ma. Yu. kā. 3 Ma. Yu. saddhāya pabbajito. 4 Ma. parimodānaṁ.
 Yu. pariyodātaṁ.
-------------------------------------------------
[page 292]
          Bhetvā 1- avijjaṁ vijjāya āsavānaṁ parikkhayā
          asokaṁ anupāyāsaṁ kasmā pabbajitaṁ tape
          āraddhaviriyaṁ pahitattaṁ niccaṁ daḷhaparakkamaṁ
          nibbānaṁ abhikaṅkhantaṁ kasmā pabbajitaṁ tapeti.
                     Tatiyaṁ kassapagottasuttaṁ
      [766] Ekaṁ samayaṁ āyasmā kassapagotto kosalesu viharati
 aññatarasmiṁ vanasaṇḍe. Tena kho pana samayena āyasmā
 kassapagotto divāvihāragato aññataraṁ chetaṁ ovadati.
      [767] Atha kho yā tasmiṁ vanasaṇḍe adhivatthā devatā
 āyasmato kassapagottassa anukampikā atthakāmā āyasmantaṁ
 kassapagottaṁ saṁvejetukāmā yenāyasmā kassapagotto tenupasaṅkami
 upasaṅkamitvā āyasmantaṁ kassapagottaṁ gāthāhi ajjhabhāsi
          giriduggacaraṁ chetaṁ appapaññaṁ acetasaṁ
          akāle ovadaṁ bhikkhu mandova paṭibhāti maṁ
          suṇāti na vijānāti āloketi na passati
          dhammasmiṁ bhaññamānasmiṁ atthaṁ bālo na bujjhati
          sacepi dasa pajjote dhārayissasi kassapa
          neva dakkhati rūpāni cakkhu hissa na vijjatīti.
 Atha kho āyasmā kassapagotto tāya devatāya saṁvejito
 saṁvegamāpādīti.

  *  *  *  *  *  *
  Footnote:1 Ma. chetvā.
-------------------------------------------------
[page 293]
                      Catutthaṁ sambahulasuttaṁ
      [768] Ekaṁ samayaṁ sambahulā bhikkhū kosalesu viharanti aññatarasmiṁ
 vanasaṇḍe. Atha kho te bhikkhū vassaṁ vutthā temāsaccayena
 cārikaṁ pakkamiṁsu.
      [769] Atha kho yā tasmiṁ vanasaṇḍe adhivatthā devatā te
 bhikkhū apassantī paridevamānā tāyaṁ velāyaṁ imaṁ gāthaṁ abhāsi
                 arati viya mejjaṁ khāyati
                 bahuke disvāna vivitte āsane
                 te cittakathā bahussutā
                 kome gotamasāvakā gatāti.
      [770] Evaṁ vutte aññatarā devatā taṁ devataṁ gāthāya ajjhabhāsi
                 magadhaṁ gatā kosalaṁ gatā
                 ekacciyā pana vajjibhūmiyā
                 makaṭā 1- viya saṅghacārino 2-
                 aniketā viharanti bhikkhavoti.
                      Pañcamaṁ ānandasuttaṁ
      [771] Ekaṁ samayaṁ āyasmā ānando kosalesu viharati aññatarasmiṁ
 vanasaṇḍe. Tena kho pana samayena āyasmā ānando ativelaṁ
 gihisaññattibahulo viharati.
      [772] Atha kho yā tasmiṁ vanasaṇḍe adhivatthā devatā āyasmato

  *  *  *  *  *  *
  Footnote:1 Ma. Yu. magā. 2 Ma. asaṅghacārino.
-------------------------------------------------
[page 294]
 Ānandassa anukampikā atthakāmā āyasmantaṁ ānandaṁ saṁvejetukāmā
 yenāyasmā ānando tenupasaṅkami upasaṅkamitvā āyasmantaṁ
 ānandaṁ gāthāya ajjhabhāsi
                 rukkhamūlagahanaṁ pasakkiya
                 nibbānaṁ hadayasmiṁ opiya
                 jhāya gotama mā [1]- pamādo
                 kiṁ te pīḷipīḷikā karissatīti.
 Atha kho āyasmā ānando tāya devatāya saṁvejito saṁvegamāpādīti.
                      Chaṭṭhaṁ anuruddhasuttaṁ
      [773] Ekaṁ samayaṁ āyasmā anuruddho kosalesu viharati
 aññatarasmiṁ vanasaṇḍe.
      [774] Atha kho aññatarā tāvatiṁsakāyikā devatā jālinī nāma
 āyasmato anuruddhassa purāṇadutiyikā yenāyasmā anuruddho
 tenupasaṅkami upasaṅkamitvā āyasmantaṁ anuruddhaṁ gāthāya ajjhabhāsi
          tattha cittaṁ paṇidhehi yattha te vusitaṁ pure
          tāvatiṁsesu devesu sabbakāmasamiddhisu
          purakkhato parivuto devagaṇehi 2- sobhasīti.
    [775] Duggatā devakaññāyo sakkāyasmiṁ patiṭṭhitā
          te cāpi duggatā sattā devakaññāhi patthitāti.

  *  *  *  *  *  *
  Footnote:1 Yu. etthantare casaddo atthi. 2 Ma. Yu. devakaññāhi.
-------------------------------------------------
[page 295]
    [776] Na te sukhaṁ pajānanti ye na passanti nandanaṁ
          āvāsaṁ naradevānaṁ tidasānaṁ yasassinanti.
    [777] Na tvaṁ bāle vijānāsi yathā arahataṁ vaco
          aniccā sabbe saṅkhārā uppādavayadhammino
          uppajjitvā nirujjhanti tesaṁ vūpasamo sukho
          natthidāni punāvāso devakāyasmi jālinī
          vikkhīṇo jātisaṁsāro natthidāni punabbhavoti.
                     Sattamaṁ nāgadattasuttaṁ
      [778] Ekaṁ samayaṁ āyasmā nāgadatto kosalesu viharati
 aññatarasmiṁ vanasaṇḍe. Tena kho pana samayena āyasmā
 nāgadatto atikālena gāmaṁ pavisati atidivā paṭikkamati.
      [779] Atha kho yā tasmiṁ vanasaṇḍe adhivatthā devatā
 āyasmato nāgadattassa anukampikā atthakāmā āyasmantaṁ
 nāgadattaṁ saṁvejetukāmā yenāyasmā nāgadatto tenupasaṅkami
 upasaṅkamitvā āyasmantaṁ nāgadattaṁ gāthāhi ajjhabhāsi
          kāle pavissa nāgadatta divā ca āgantvā ativelacārī
          saṁsaṭṭho gahaṭṭhehi samānasukhadukkho
          bhāyāmi nāgadattaṁ supagabbhaṁ kulesu vinibaddhaṁ
          māheva maccurañño balavato antakassa vasamesīti 1-.
 Atha kho āyasmā nāgadatto tāya devatāya saṁvejito saṁvegamāpādīti.

  *  *  *  *  *  *
  Footnote:1 Ma. vasaṁ upesi. Yu. vasameyyāti.
-------------------------------------------------
[page 296]
                      Aṭṭhamaṁ kulagharaṇīsuttaṁ
      [780] Ekaṁ samayaṁ aññataro bhikkhu kosalesu viharati aññatarasmiṁ
 vanasaṇḍe. Tena kho pana samayena so bhikkhu aññatarasmiṁ
 kule ativelaṁ ajjhogāḷhappatto viharati.
      [781] Atha kho yā tasmiṁ vanasaṇḍe adhivatthā devatā tassa
 bhikkhuno anukampikā atthakāmā taṁ bhikkhuṁ saṁvejetukāmā yā tasmiṁ
 kule kulagharaṇī tassā vaṇṇaṁ abhinimminitvā yena so bhikkhu
 tenupasaṅkami upasaṅkamitvā taṁ bhikkhuṁ gāthāya ajjhabhāsi
          nadītīresu saṇṭhāne sabhāsu rathiyāsu ca
          janā saṅgamma mantenti mañca tañca kimantaranti.
    [782] Bahū hi saddā paccūhā khamitabbā tapassinā
          na tena maṅkuhotabbaṁ na hi tena kilissati
          yo ca saddapparittāsī vane vātamigo yathā
          lahucittoti taṁ āhu nāssa sampajjate vatanti.
                      Navamaṁ vajjīputtasuttaṁ
      [783] Ekaṁ samayaṁ aññataro vajjīputtako bhikkhu vesāliyaṁ
 viharati aññatarasmiṁ vanasaṇḍe. Tena kho pana samayena [1]-
 vesāliyaṁ sabbarattivāro 2- hoti.
      [784] < PTS. S I, 202 >Atha kho so bhikkhu vesāliyaṁ turiya tāḷita vāditanigghosasaddaṁ

  *  *  *  *  *  *
  Footnote:1 Ma. etthantare vajjiputtakoti atthi. 2 Ma. Yu. A. sabbaratticāro.
-------------------------------------------------
[page 297]
 Sutvā paridevamāno tāyaṁ velāyaṁ imaṁ gāthaṁ abhāsi
                 ekakā mayaṁ araññe viharāma
                 apaviṭṭhaṁva 1- vanasmiṁ dārukaṁ
                 etādisikāya rattiyā
                 ko su nāmamhehi pāpiyoti.
       [785] Atha kho yā tasmiṁ vanasaṇḍe adhivatthā devatā tassa
 bhikkhuno anukampikā atthakāmā taṁ bhikkhuṁ saṁvejetukāmā yena so
 bhikkhu tenupasaṅkami upasaṅkamitvā taṁ bhikkhuṁ gāthāya ajjhabhāsi
                 ekakova tvaṁ araññe viharasi
                 apaviṭṭhaṁva vanasmiṁ dārukaṁ
                 tassa te bahukā pihayanti
                 nerayikā viya saggagāminanti.
 Atha kho so bhikkhu tāya devatāya saṁvejito saṁvegamāpādīti.
                      Dasamaṁ sajjhāyasuttaṁ
      [786] Ekaṁ samayaṁ aññataro bhikkhu kosalesu viharati aññatarasmiṁ
 vanasaṇḍe. Tena kho pana samayena so bhikkhu yaṁ sudaṁ
 pubbe ativelaṁ sajjhāyabahulo viharati. So aparena samayena
 appossukko tuṇhībhūto sakamāyati 2-.
      [787] Atha kho yā tasmiṁ vanasaṇḍe adhivatthā devatā tassa
 bhikkhuno dhammaṁ asuṇantī yena so bhikkhu tenupasaṅkami upasaṅkamitvā

  *  *  *  *  *  *
  Footnote:1 Ma. apaviddhaṁva. 2 Ma. Yu. saṅkasāyati.
-------------------------------------------------
[page 298]
 Taṁ bhikkhuṁ gāthāya ajjhabhāsi
                 kasmā tuvaṁ dhammapadāni bhikkhu
                 nādhīyasi 1- bhikkhūhi saṁvasanto
                 sutvāna dhammaṁ labhatippasādaṁ
                 diṭṭheva dhamme labhatippasaṁsanti.
           [788] Ahu pure dhammapadesu chando
                 yāva virāgena samāgamimha
                 yato virāgena samāgamimha
                 yaṅkiñci diṭṭhaṁva sutaṁ mutaṁ vā
                 aññāya nikkhepanamāhu santoti.
                 Ekādasamaṁ ayonisomanasikārasuttaṁ
      [789] Ekaṁ samayaṁ aññataro bhikkhu kosalesu viharati aññatarasmiṁ
 vanasaṇḍe. Tena kho pana samayena so bhikkhu divāvihāragato
 pāpake akusale vitakke vitakketi seyyathīdaṁ kāmavitakkaṁ
 byāpādavitakkaṁ vihiṁsāvitakkaṁ.
      [790] Atha kho yā tasmiṁ vanasaṇḍe adhivatthā devatā
 tassa bhikkhuno anukampikā atthakāmā taṁ bhikkhuṁ saṁvejetukāmā
 yena so bhikkhu tenupasaṅkami upasaṅkamitvā taṁ bhikkhuṁ gāthāhi
 ajjhabhāsi

  *  *  *  *  *  *
  Footnote:1 nādīyasītipi pāṭhena bhavitabbaṁ.
-------------------------------------------------
[page 299]
          Ayoniso manasikārā so 1- vitakkehi khajjasi 2-
          ayoniso paṭinissajja yoniso anuvicintaya
          satthāraṁ dhammaṁ ārabbha saṅghaṁ sīlāni vattano
          adhigacchasi pāmojjaṁ pītisukhamasaṁsayaṁ
          tato pāmujjabahulo 3- dukkhassantaṁ karissasīti.
 Atha kho so bhikkhu tāya devatāya saṁvejito saṁvegamāpādīti.
                    Dvādasamaṁ majjhantikasuttaṁ
      [791] Ekaṁ samayaṁ aññataro bhikkhu kosalesu viharati
 aññatarasmiṁ vanasaṇḍe.
      [792] Atha kho yā tasmiṁ vanasaṇḍe adhivatthā devatā yena
 so bhikkhu tenupasaṅkami upasaṅkamitvā tassa bhikkhuno santike
 imā gāthā abhāsi
          ṭhite majjhantike kāle sannisinnesu 4- pakkhisu
          saṇateva brahāraññaṁ taṁ bhayaṁ paṭibhāti maṁ
          ṭhite majjhantike kāle sannisinnesu pakkhisu
          saṇateva brahāraññaṁ sā rati paṭibhāti manti.
                    Terasamaṁ pākatindriyasuttaṁ
      [793] Ekaṁ samayaṁ sambahulā bhikkhū kosalesu viharanti
 aññatarasmiṁ vanasaṇḍe uddhatā unnaḷā capalā mukharā < PTS. S I, 204 >vikiṇṇavācā
 muṭṭhassatino asampajānā asamāhitā vibbhantacittā pākatindriyā.

  *  *  *  *  *  *
  Footnote:1 Yu. bho. 2 Yu. majjasi. 3 Ma. Yu. pāmojjabahulo. 4 Ma. sannisīvesu.
-------------------------------------------------
[page 300]
      [794] Atha kho yā tasmiṁ vanasaṇḍe adhivatthā devatā
 tesaṁ bhikkhūnaṁ anukampikā atthakāmā te bhikkhū saṁvejetukāmā
 yena te bhikkhū tenupasaṅkami upasaṅkamitvā te bhikkhū gāthāhi
 ajjhabhāsi
          sukhajīvino pure āsuṁ bhikkhū gotamasāvakā
          anicchā piṇḍaṁ esanā anicchā sayanāsanaṁ
          loke aniccataṁ ñatvā dukkhassantaṁ akaṁsu te
          dupposaṁ katvā attānaṁ gāme gāmaṇikā viya
          bhutvā bhutvā nipajjanti parāgāresu mucchitā
          saṅghassa añjaliṁ katvā idhekacce vadāmahaṁ
          apaviṭṭhā 1- anāthā te yathā petā tatheva te
          ye kho pamattā viharanti te me sandhāya bhāsitaṁ
          ye appamattā viharanti namo tesaṁ karomahanti.
 Atha kho te bhikkhū tāya devatāya saṁvejitā saṁvegamāpādunti.
                     Cuddasamaṁ padumapupphasuttaṁ
      [795] Ekaṁ samayaṁ aññataro bhikkhu kosalesu viharati aññatarasmiṁ
 vanasaṇḍe. Tena kho pana samayena so bhikkhu pacchābhattaṁ
 piṇḍapātapaṭikkanto pokkharaṇiṁ ogāhetvā padumaṁ upasiṅghati.
      [796] Atha kho yā tasmiṁ vanasaṇḍe adhivatthā devatā
 tassa bhikkhuno anukampikā atthakāmā taṁ bhikkhuṁ saṁvejetukāmā

  *  *  *  *  *  *
  Footnote:1 Ma. Yu. apaviddhā.
-------------------------------------------------
[page 301]
 Yena so bhikkhu tenupasaṅkami upasaṅkamitvā taṁ bhikkhuṁ gāthāya
 ajjhabhāsi
          yametaṁ vārijaṁ pupphaṁ adinnaṁ upasiṅghasi
          ekaṅgametaṁ theyyānaṁ gandhatthenosi mārisāti.
    [797] Na harāmi na bhañjāmi ārā siṅghāmi vārijaṁ
          atha kena nu vaṇṇena gandhatthenoti vuccati
          yvāyaṁ bhiṁsāni khanati puṇḍarīkāni bhañjati
          evaṁ ākiṇṇakammanto kasmā eso na vuccatīti.
    [798] < PTS. S I, 205 >Ākiṇṇaluddho puriso ativelaṁva 1- makkhito
          tasmiṁ me vacanaṁ natthi tañca arahāmi vattave
          anaṅgaṇassa posassa niccaṁ sucigavesino
          vālaggamattaṁ pāpassa abbhāmattaṁva khāyatīti.
    [799] Addhā maṁ yakkha jānāsi atho maṁ anukampasi
          punapi yakkha vajjāsi yadā passasi edisanti.
    [800] Neva taṁ upajīvāmi napi te bhaddakamhase 2-
          tvameva bhikkhu jāneyya yena gaccheyya sugatinti.
 Atha kho so bhikkhu tāya devatāya saṁvejito saṁvegamāpādīti.
                       Vanasaṁyuttaṁ samattaṁ.

  *  *  *  *  *  *
  Footnote:1 Ma. Yu. dhāticelaṁva. 2 Ma. bhatakāmahase. Yu. katakammase.
-------------------------------------------------
[page 302]
                         Tassuddānaṁ
          vivekaṁ upaṭṭhānañca kassapagottena sambahulā
          ānando anuruddhañca nāgadattañca kulagharaṇī
          vajjīputto ca vesālī sajjhāyena ayoniso
          majjhantakālamhi pākatindriyā padumapupphena cuddasa bhaveti.
                        --------
-------------------------------------------------
[page 303]
                         Yakkhasaṁyuttaṁ
                        ---------
                       paṭhamaṁ indakasuttaṁ
      [801] < PTS. S I, 206 >Evamme sutaṁ ekaṁ samayaṁ bhagavā rājagahe viharati
 indakūṭe pabbate indakassa yakkhassa bhavane.
      [802] Atha kho indako yakkho yena bhagavā tenupasaṅkami
 upasaṅkamitvā bhagavantaṁ gāthāya ajjhabhāsi
                 rūpaṁ na jīvanti vadanti buddhā
                 kathaṁ nvayaṁ vindatimaṁ sarīraṁ
                 kutassa aṭṭhīyakapiṇḍameti
                 kathaṁ nvayaṁ sajjati gabbhasminti.
    [803] Paṭhamaṁ kalalaṁ hoti kalalā hoti abbudaṁ
          abbudā jāyate pesi pesi nibbattatī ghano
          ghanā pasākhā jāyanti kesā lomā nakhāpi ca
          yañcassa bhuñjati mātā annaṁ pānañca bhojanaṁ
          tena so tattha yāpeti mātukucchiggato naroti.
                       Dutiyaṁ sakkasuttaṁ
      [804] Ekaṁ samayaṁ bhagavā rājagahe viharati gijjhakūṭe pabbate.
      [805] Atha kho sakkanāmako yakkho yena bhagavā tenupasaṅkami
-------------------------------------------------
[page 304]
 Upasaṅkamitvā bhagavantaṁ gāthāya ajjhabhāsi
          sabbaganthappahīnassa vippamuttassa te sato
          samaṇassa na taṁ sādhu yadaññamanusāsatīti 1-.
    [806] Yena kenaci vaṇṇena saṁvāso sakka jāyati
          na taṁ arahati sappañño manasā anukampituṁ
          manasā ce pasannena yadaññamanusāsati
          na tena hoti saṁyutto yānukampā 2- anuddayāti.
                      Tatiyaṁ sūcilomasuttaṁ
      [807] < PTS. S I, 207 >Ekaṁ samayaṁ bhagavā gayāyaṁ viharati ṭaṅkitamañce
 sūcilomassa yakkhassa bhavane. Tena kho pana samayena kharo ca yakkho
 sūcilomo ca yakkho bhagavato avidūre atikkamanti. Atha kho
 kharo yakkho sūcilomaṁ yakkhaṁ etadavoca eso samaṇoti. Neso
 samaṇo samaṇako eso yāva jānāmi yadi vā so samaṇo
 yadi vā 3- samaṇakoti.
      [808] Atha kho sūcilomo yakkho yena bhagavā tenupasaṅkami
 upasaṅkamitvā bhagavato kāyaṁ upanāmesi. Atha kho bhagavā kāyaṁ
 apanāmesi. Atha kho sūcilomo yakkho bhagavantaṁ etadavoca bhāyasi
 maṁ samaṇāti. Na khvāhantaṁ āvuso bhāyāmi apica te samphasso
 pāpakoti. Pañhaṁ taṁ samaṇa pucchissāmi sace me samaṇa na
 byākarissasi cittaṁ vā te khipissāmi hadayaṁ vā te phālessāmi

  *  *  *  *  *  *
  Footnote:1 Po. Ma. yadaññamanusāsasīti. 2 Yu. sānukampā. 3 Ma. Yu. yadi vā pana so.
-------------------------------------------------
[page 305]
 Pādesu vā gahetvā pāragaṅgāya khipissāmīti. Na khvāhantaṁ
 āvuso passāmi sadevake loke samārake sabrahmake sassamaṇabrāhmaṇiyā
 pajāya sadevamanussāya yo me cittaṁ vā khipeyya
 hadayaṁ vā phāleyya pādesu vā gahetvā pāragaṅgāya tīre khipeyya
 apica tvaṁ āvuso puccha yadākaṅkhasīti.
           [809] Rāgo ca doso ca kutonidānā
                 aratī rati lomahaṁso kutojā
                 kuto samuṭṭhāya manovitakkā
                 kumārakā dhaṅkamivossajantīti.
           [810] Rāgo ca doso ca itonidānā
                 aratī rati lomahaṁso itojā
                 ito samuṭṭhāya manovitakkā
                 kumārakā dhaṅkamivossajanti
          snehajā attasambhūtā nigrodhasseva khandhajā
          puthū visattā kāmesu māluvā vitthatā vane
                 ye naṁ pajānanti yatonidānaṁ 1-
                 te naṁ vinodenti suṇohi yakkha
                 te duttaraṁ oghamimaṁ taranti
                 atiṇṇapubbaṁ apunabbhavāyāti.

  *  *  *  *  *  *
  Footnote:1 Sī. yatonidānā.
-------------------------------------------------
[page 306]
                      Catutthaṁ maṇibhaddasuttaṁ
      [811] Ekaṁ samayaṁ bhagavā magadhesu viharati maṇimāḷake cetiye
 maṇibhaddassa yakkhassa bhavane.
      [812] Atha kho maṇibhaddo yakkho yena bhagavā tenupasaṅkami
 upasaṅkamitvā bhagavato santike imaṁ gāthaṁ abhāsi
          satimato sadā bhaddaṁ satimā sukhamedhati
          satimato suve seyyo verā ca parimuccatīti 1-.
          Satimato sadā bhaddaṁ satimā sukhamedhati
          satimato suve seyyo verā na parimuccatīti.
    [813] Yassa sabbamahorattiṁ 2- ahiṁsāya rato mano
          mettaṁso 3- sabbabhūtesu verantassa na kenacīti.
                       Pañcamaṁ sānusuttaṁ
      [814] Ekaṁ samayaṁ bhagavā sāvatthiyaṁ viharati jetavane
 anāthapiṇḍikassa ārāme. Tena kho pana samayena aññatarissā
 upāsikāya sānu nāma putto yakkhena gahito hoti.
      [815] Atha kho sā upāsikā paridevamānā tāyaṁ velāyaṁ
 imā gāthāyo abhāsi

  *  *  *  *  *  *
  Footnote:1 Ma. ayaṁ gāthā na dissati. 2 Ma. Yu. sabbamahorattaṁ. 3 mettaṁ sotipi
 pāṭhena bhavitabbaṁ.
-------------------------------------------------
[page 307]
          Cātuddasiṁ pañcadasiṁ yā ca pakkhassa aṭṭhamī
          pārihārikapakkhañca aṭṭhaṅgasusamāgataṁ
          uposathaṁ upavasanti brahmacariyaṁ caranti ye
          na tehi yakkhā kīḷanti iti me arahataṁ sutaṁ
          sādāni ajja passāmi yakkhā kīḷanti sānunāti.
    [816] Cātuddasiṁ pañcadasiṁ yā ca pakkhassa aṭṭhamī
          pārihārikapakkhañca aṭṭhaṅgasusamāgataṁ
          uposathaṁ upavasanti brahmacariyaṁ caranti ye
          na tehi yakkhā kīḷanti sāhu 1- te arahataṁ sutaṁ
          sānuṁ pabuddhaṁ vajjāsi yakkhānaṁ vacanaṁ idaṁ
          mākāsi pāpakaṁ kammaṁ āvi vā yadi vā raho
          saceva 2- pāpakaṁ kammaṁ karissasi karosi vā
          na te dukkhā pamutyatthi uppaccāpi palāyatoti.
    [817] Mataṁ vā amma rodanti yo vā jīvaṁ na dissati
          jīvantaṁ amma passantī kasmā maṁ amma rodasīti.
    [818] Mataṁ vā putta rodanti yo vā jīvaṁ na dissati
          yo ca kāme cajitvāna 3- punarāgacchate 4- idha
          taṁ vāpi putta rodanti puna jīvaṁ mato hi so
          kukkulā ubbhato tāta kukkulaṁ patitumicchasi
          narakā ubhato tāta narakaṁ patitumicchasi

  *  *  *  *  *  *
  Footnote:1 Yu. iti me. 2 Ma. Yu. sace ca. 3 Yu. vajitvāna. 4 Po. punarāvattate.
-------------------------------------------------
[page 308]
          Abhidhāvatha bhaddante kassa ujjhāpayāmase
          ādittā nibbhataṁ bhaṇḍaṁ puna ḍayhitumicchasīti.
                      Chaṭṭhaṁ piyaṅkarasuttaṁ
      [819] Ekaṁ samayaṁ āyasmā anuruddho sāvatthiyaṁ viharati jetavane
 anāthapiṇḍikassa ārāme. Tena kho pana samayena āyasmā anuruddho
 rattiyā paccūsasamayaṁ paccuṭṭhāya dhammapadāni bhāsati.
      [820] Atha kho piyaṅkaramātā yakkhinī puttakaṁ evaṁ tosesi
                 mā saddamakarī piyaṅkara
                 bhikkhu dhammapadāni bhāsati
                 apica dhammapadaṁ vijāniya
                 paṭipajjema hitāya no siyāti.
           [821] Pāṇesu ca saññamāmase
                 sampajānamusā na bhaṇāmase
                 sikkhema susīlyamattano
                 api muccema pisācayoniyāti.
                      Sattamaṁ punabbasusuttaṁ
      [822] Ekaṁ samayaṁ bhagavā sāvatthiyaṁ viharati jetavane
 anāthapiṇḍikassa ārāme. < PTS. S I, 210 >Tena kho pana samayena bhagavā bhikkhū
 nibbānapaṭisaṁyuttāya dhammiyā kathāya sandasseti samādapeti
 samuttejeti sampahaṁseti. Te ca bhikkhū aṭṭhikatvā manasikatvā
-------------------------------------------------
[page 309]
 Sabbacetaso samannāharitvā ohitasotā dhammaṁ suṇanti.
    [823] Atha kho punabbasumātā yakkhinī puttakaṁ 1- evaṁ tosesi
          tuṇhī uttarike hohi tuṇhī hohi punabbasu
          yāvāhaṁ buddhaseṭṭhassa dhammaṁ sossāmi satthuno
          nibbānaṁ bhagavā āha sabbaganthappamocanaṁ
          ativelā ca me hoti asmiṁ dhamme piyāyanā
          piyo loke sako putto piyo loke sako pati
          tato piyataraṁ 2- mayhaṁ assa dhammassa magganā
          na hi putto pati vāpi piyo dukkhā pamocaye
          yathā saddhammassavanaṁ dukkhā moceti pāṇinaṁ
          loke dukkhaparetasmiṁ jarāmaraṇasaṁyute
          jarāmaraṇamokkhāya yaṁ dhammaṁ abhisambudhaṁ
          taṁ dhammaṁ sotumicchāmi tuṇhī hohi punabbasūti.
    [824] Amma 3- na byāharissāmi tuṇhībhūtāyamuttarā
          dhammameva nisāmehi saddhammassavanaṁ sukhaṁ
          saddhammassa anaññāya amma 4- dukkhaṁ carāmase
          esa devamanussānaṁ sammūḷhānaṁ pabhaṅkaro
          buddho antimasārīro dhammaṁ deseti cakkhumāti.
    [825] Sādhu kho paṇḍito nāma putto jāto ure sayo 5-
          putto me buddhaseṭṭhassa dhammasuddhaṁ piyāyati

  *  *  *  *  *  *
  Footnote:1 Po. Ma. Yu. puttake. 2 Ma. Yu. piyatarā. 3-4 Ma. ammā. 5 Yu. seyyo.
-------------------------------------------------
[page 310]
          Punabbasu sukhī hohi ajjāhamhi samuggatā
          diṭṭhāni ariyasaccāni uttarāpi suṇātu meti.
                      Aṭṭhamaṁ sudattasuttaṁ
      [826] Ekaṁ samayaṁ bhagavā rājagahe viharati sītavane. Tena
 kho pana samayena anāthapiṇḍiko gahapati rājagahaṁ anuppatto hoti
 kenacideva karaṇīyena. Assosi kho anāthapiṇḍiko gahapati buddho
 kira loke uppannoti tāvadeva ca pana bhagavantaṁ dassanāya
 upasaṅkamitukāmo hoti 1-. < PTS. S I, 211 >Atha 2- kho anāthapiṇḍikassa gahapatissa
 etadahosi akālo kho ajja bhagavantaṁ dassanāya upasaṅkamituṁ
 svedānāhaṁ kālena bhagavantaṁ dassanāya upasaṅkamissāmīti. Buddhagatāya
 satiyā nipajji rattiyā sudaṁ tikkhattuṁ vuṭṭhāsi pabhātanti
 maññamāno. Atha kho anāthapiṇḍiko gahapati yena sīvathikadvāraṁ
 tenupasaṅkami. Amanussā dvāraṁ vivariṁsu.
      [827] Atha kho anāthapiṇḍikassa gahapatissa nagaramhā
 nikkhamantassa āloko antaradhāyi andhakāro pāturahosi bhayaṁ
 chambhitattaṁ lomahaṁso udapādi. Tato ca puna nivattitukāmo ahosi.
 Atha kho sivako yakkho antarahito saddaṁ anussāvesi
          sataṁ hatthī sataṁ assā sataṁ assatarī rathā
          sataṁ kaññāsahassāni āmuttamaṇikuṇḍalā
          ekassa padavītihārassa kalaṁ nāgghanti soḷasiṁ

  *  *  *  *  *  *
  Footnote:1 Yu. ahosi. 2 Ma. Yu. athassa.
-------------------------------------------------
[page 311]
          Abhikkama gahapati abhikkama gahapati
          abhikkamanante seyyo no paṭikkamananti.
 Atha kho anāthapiṇḍikassa gahapatissa andhakāro antaradhāyi āloko
 pāturahosi yaṁ ahosi bhayaṁ chambhitattaṁ lomahaṁso so paṭippassambhi.
      [828] Dutiyampi kho anāthapiṇḍikassa gahapatissa āloko
 antaradhāyi andhakāro pāturahosi bhayaṁ chambhitattaṁ lomahaṁso
 udapādi. Tato ca puna nivattitukāmo ahosi. Dutiyampi kho
 sivako yakkho antarahito saddamanussāvesi
          sataṁ hatthī sataṁ assā .pe. Kalaṁ nāgghanti soḷasiṁ
          abhikkama gahapati abhikkama gahapati
          abhikkamanante seyyo no paṭikkamananti.
 Atha kho anāthapiṇḍikassa gahapatissa andhakāro antaradhāyi āloko
 pāturahosi yaṁ ahosi bhayaṁ chambhitattaṁ lomahaṁso so paṭippassambhi.
      [829] Tatiyampi kho anāthapiṇḍikassa gahapatissa āloko
 antaradhāyi andhakāro pāturahosi bhayaṁ chambhitattaṁ lomahaṁso
 udapādi. Tato ca puna nivattitukāmo ahosi. Tatiyampi kho
 sivako yakkho antarahito saddamanussāvesi
          sataṁ hatthī sataṁ assā .pe. Kalaṁ nāgghanti soḷasiṁ
          abhikkama gahapati abhikkama gahapati
          abhikkamanante seyyo no paṭikkamananti.
-------------------------------------------------
[page 312]
 Atha kho anāthapiṇḍikassa gahapatissa andhakāro < PTS. S I, 212 >antaradhāyi āloko
 pāturahosi yaṁ ahosi bhayaṁ chambhitattaṁ lomahaṁso so paṭippassambhi.
      [830] Atha kho anāthapiṇḍiko gahapati yena sītavanaṁ
 tenupasaṅkami. Tena kho pana samayena bhagavā rattiyā paccūsasamayaṁ
 paccuṭṭhāya ajjhokāse caṅkamati. Addasā kho bhagavā anāthapiṇḍikaṁ
 gahapatiṁ dūratova āgacchantaṁ disvāna caṅkamā orohitvā
 paññatte āsane nisīdi. Nisajja kho bhagavā anāthapiṇḍikaṁ gahapatiṁ
 etadavoca ehi sudattāti. Atha kho anāthapiṇḍiko gahapati
 nāmena maṁ bhagavā ālapatīti tattheva bhagavato pādesu sirasā nipatitvā
 bhagavantaṁ etadavoca kacci bhante bhagavā sukhaṁ vasitthāti 1-.
    [831] Sabbadā ve sukhaṁ seti brāhmaṇo parinibbuto
          yo na limpati kāmesu sītibhūto nirūpadhi
          sabbā āsattiyo chetvā vineyya hadaye daraṁ
          upasanto sukhaṁ seti santiṁ pappuyya cetasāti.
                     Navamaṁ paṭhamasukkāsuttaṁ
      [832] Ekaṁ samayaṁ bhagavā rājagahe viharati veḷuvane kalandakanivāpe.
 Tena kho pana samayena sukkā bhikkhunī mahatiyā parisāya
 parivutā dhammaṁ deseti.
      [833] Atha kho sukkāya bhikkhuniyā abhippasanno yakkho rājagahe

  *  *  *  *  *  *
  Footnote:1 Yu. sukhamasayitthāti.
-------------------------------------------------
[page 313]
 Rathikāya rathikaṁ siṅghāṭakena siṅghāṭakaṁ upasaṅkamitvā tāyaṁ velāyaṁ
 imā gāthāyo abhāsi
          kimme katā rājagahe manussā madhupitāva seyare 1-
          ye sukkaṁ na payirupāsanti desentiṁ amataṁ padaṁ
          tañca pana appaṭivāniyaṁ asecanakamojavaṁ
          pivanti maññe sappaññā valāhakamiva panthagūti.
                     Dasamaṁ dutiyasukkāsuttaṁ
    [834] Ekaṁ samayaṁ bhagavā rājagahe viharati veḷuvane kalandakanivāpe.
 Tena kho pana samayena aññataro upāsako sukkāya
 bhikkhuniyā bhojanaṁ adāsi.
    [835] Atha kho sukkāya bhikkhuniyā abhippasanno yakkho rājagahe
 rathikāya rathikaṁ siṅghāṭakena siṅghāṭakaṁ upasaṅkamitvā tāyaṁ velāyaṁ
 imaṁ gāthaṁ abhāsi
          puññaṁ vata pasavi bahuṁ sappañño vatāyamupāsako
          yo sukkāya adāsi bhojanaṁ sabbaganthehi vippamuttāyāti 2-.
                     Ekādasamaṁ cīrāsuttaṁ
    [836] Ekaṁ samayaṁ bhagavā rājagahe viharati veḷuvane kalandakanivāpe.
 Tena kho pana samayena aññataro upāsako cīrāya 3-
 bhikkhuniyā cīvaraṁ adāsi.

  *  *  *  *  *  *
  Footnote:1 acchare. 2 Ma. Yu. vippamuttiyāti. evaṁ sabbattha ñātabbaṁ. 3 Sī. vīrāya.
-------------------------------------------------
[page 314]
      [837] Atha kho cīrāya bhikkhuniyā abhippasanno yakkho rājagahe
 rathikāya rathikaṁ siṅghāṭakena siṅghāṭakaṁ upasaṅkamitvā tāyaṁ velāyaṁ
 imaṁ gāthaṁ abhāsi
          puññaṁ vata pasavi bahuṁ sappañño vatāyamupāsako
          yo cīrāya adāsi cīvaraṁ sabbayogehi vippamuttāyāti.
                     Dvādasamaṁ āḷavakasuttaṁ
      [838] Evamme sutaṁ ekaṁ samayaṁ bhagavā āḷaviyaṁ viharati
 āḷavakassa yakkhassa bhavane. Atha kho āḷavako yakkho yena
 bhagavā tenupasaṅkami upasaṅkamitvā bhagavantaṁ etadavoca nikkhama
 samaṇāti. Sādhāvusoti bhagavā nikkhami. Pavisa samaṇāti.
 Sādhāvusoti bhagavā pāvisi. Dutiyampi kho āḷavako yakkho bhagavantaṁ
 etadavoca nikkhama samaṇāti. Sādhāvusoti bhagavā nikkhami. Pavisa
 samaṇāti. Sādhāvusoti bhagavā pāvisi. < PTS. S I, 214 >Tatiyampi kho āḷavako
 yakkho bhagavantaṁ etadavoca nikkhama samaṇāti. Sādhāvusoti bhagavā
 nikkhami. Pavisa samaṇāti. Sādhāvusoti bhagavā pāvisi.
      [839] Catutthampi kho āḷavako yakkho bhagavantaṁ etadavoca
 nikkhama samaṇāti. Na khvāhaṁ āvuso nikkhamissāmi yante karaṇīyaṁ
 taṁ karohīti. Pañhaṁ taṁ samaṇa pucchissāmi sace me na byākarissasi
 cittaṁ vā te khipissāmi hadayaṁ vā te phālessāmi pādesu vā gahetvā
 pāragaṅgāya khipissāmīti. Na khvāhantaṁ āvuso passāmi sadevake loke
-------------------------------------------------
[page 315]
 Samārake sabrahmake sassamaṇabrāhmaṇiyā pajāya sadevamanussāya
 yo me cittaṁ vā khipeyya hadayaṁ vā phāleyya pādesu vā gahetvā
 pāragaṅgāya khipeyya apica tvaṁ āvuso puccha yadākaṅkhasīti.
           [840] Kiṁsūdha vittaṁ purisassa seṭṭhaṁ
                 kiṁsu suciṇṇaṁ sukhamāvahāti
                 kiṁsu have sādhutaraṁ rasānaṁ
                 kathaṁjīviṁ 1- jīvitamāhu seṭṭhanti.
           [841] Saddhīdha vittaṁ purisassa seṭṭhaṁ
                 dhammo suciṇṇo sukhamāvahāti
                 saccaṁ have sādhutaraṁ rasānaṁ
                 paññājīviṁ jīvitamāhu seṭṭhanti.
    [842] Kathaṁsu tarati oghaṁ kathaṁsu tarati aṇṇavaṁ
          kathaṁsu dukkhamacceti kathaṁsu parisujjhatīti.
    [843] Saddhāya tarati oghaṁ appamādena aṇṇavaṁ
          viriyena dukkhamacceti paññāya parisujjhatīti.
    [844] Kathaṁsu labhate paññaṁ kathaṁsu vindate dhanaṁ
          kathaṁsu kittiṁ pappoti kathaṁ mittāni ganthati
          asmā lokā paraṁ lokaṁ kathaṁ pecca na socatīti.
    [845] Saddahāno arahataṁ dhammaṁ nibbānapattiyā

  *  *  *  *  *  *
  Footnote:1 ghatvāvaggassa vittasutte kathaṁjīvīti ... paññājīvīti dissanti.
-------------------------------------------------
[page 316]
          Sussūsaṁ 1- labhate paññaṁ appamatto vicakkhaṇo
          paṭirūpakārī dhuravā uṭṭhātā vindate dhanaṁ
          saccena kittiṁ pappoti dadaṁ mittāni ganthati
          yassete caturo dhammā saddhassa gharamesino
          saccaṁ dhammo dhiti cāgo sa ve pecca na socati
          iṅgha aññepi pucchassu puthū samaṇabrāhmaṇe
          yadi saccā damā cāgā khantyā bhiyyodha vijjatīti.
    [846] Kathaṁ nudāni puccheyyaṁ puthū samaṇabrāhmaṇe
          yohaṁ ajja pajānāmi yo attho samparāyiko
          atthāya vata me buddho vāsāyāḷavimāgamā 2-
          yohaṁ ajja pajānāmi yattha dinnaṁ mahapphalaṁ
          so ahaṁ vicarissāmi gāmā gāmaṁ purā puraṁ
          namassamāno sambuddhaṁ dhammassa ca sudhammatanti.
                     Yakkhasaṁyuttaṁ samattaṁ.
                         Tassuddānaṁ
          indako sakkasūci ca maṇibhaddo ca sānu ca
          piyaṅkarapunabbasu sudatto ca dve sukkā cīrā
          āḷavakena dvādasāti.
                      ------------

  *  *  *  *  *  *
  Footnote:1 Yu. sussūsā labhate paññā. 2 Yu. ...vimāgato.
-------------------------------------------------
[page 317]
                         Sakkasaṁyuttaṁ
                      paṭhamavaggo paṭhamo
                       ----------
                       paṭhamaṁ suvīrasuttaṁ
      [847] < PTS. S I, 216 >Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū
 āmantesi bhikkhavoti. Bhadanteti te bhikkhū bhagavato paccassosuṁ.
      [848] Bhagavā etadavoca bhūtapubbaṁ bhikkhave asurā deve
 abhiyaṁsu. Atha kho bhikkhave sakko devānamindo suvīraṁ devaputtaṁ
 āmantesi ete tāta suvīra asurā deve abhiyanti gaccha tāta
 suvīra asure paccuyyāhīti. Evaṁ bhaddantavāti kho bhikkhave suvīro
 devaputto sakkassa devānamindassa paṭissutvā pamādaṁ āpādesi.
 Dutiyampi kho bhikkhave sakko devānamindo suvīraṁ devaputtaṁ āmantesi
 ete tāta suvīra asurā deve abhiyanti gaccha tāta suvīra asure
 paccuyyāhīti. Evaṁ bhaddantavāti kho bhikkhave suvīro devaputto
 sakkassa devānamindassa paṭissutvā dutiyampi pamādaṁ āpādesi.
 Tatiyampi kho bhikkhave sakko devānamindo suvīraṁ devaputtaṁ āmantesi
 ete tāta suvīra asurā deve abhiyanti gaccha tāta suvīra asure
-------------------------------------------------
[page 318]
 Paccuyyāhīti. Evaṁ bhaddantavāti kho bhikkhave suvīro devaputto
 sakkassa devānamindassa paṭissutvā tatiyampi pamādaṁ āpādesi.
      [849] < PTS. S I, 217 >Atha kho bhikkhave sakko devānamindo suvīraṁ devaputtaṁ
 gāthāya ajjhabhāsi
          anuṭṭhahaṁ avāyāmaṁ sukhaṁ yatrādhigacchati
          suvīra tattha gacchāhi mañca tattheva pāpayāti.
    [850] Alasvāyaṁ 1- anuṭṭhātā na ca kiccāni kāraye
          sabbakāmasamiddhassa tamme sakka varaṁ disāti.
    [851] Yatthālaso anuṭṭhātā accantasukhamedhati
          suvīra tattha gacchāhi mañca tattheva pāpayāti.
    [852] Akammunā devaseṭṭha sakka vindemu yaṁ sukhaṁ
          asokaṁ anupāyāsaṁ tamme sakka varaṁ disāti.
    [853] Sace atthi akammena koci kvaci na jīvati
          nibbānassa hi so maggo suvīra tattha gacchāhi
          ................. Mañca tattheva pāpayāti.
      [854] So hi nāma bhikkhave sakko devānamindo sakaṁ puññaphalaṁ
 upajīvamāno devānaṁ tāvatiṁsānaṁ issariyādhipaccaṁ rajjaṁ kārento 2-
 uṭṭhānaviriyassa vaṇṇavādī bhavissati. Idha khvetaṁ bhikkhave sobhetha
 yaṁ tumhe evaṁ svākkhāte dhammavinaye pabbajitā samānā

  *  *  *  *  *  *
  Footnote:1 Ma. alasavassa. Yu. alasassa. 2 Yu. karonto. evaṁ sabbattha ñātabbaṁ.
-------------------------------------------------
[page 319]
 Uṭṭhaheyyātha ghaṭeyyātha vāyameyyātha appattassa pattiyā anadhigatassa
 adhigamāya asacchikatassa sacchikiriyāyāti.
                       Dutiyaṁ susimasuttaṁ
      [855] Ekaṁ samayaṁ bhagavā sāvatthiyaṁ viharati jetavane anāthapiṇḍikassa
 ārāme. Tatra kho bhagavā bhikkhū āmantesi
 bhikkhavoti. Bhadanteti te bhikkhū bhagavato paccassosuṁ.
      [856] Bhagavā etadavoca bhūtapubbaṁ bhikkhave asurā deve
 abhiyaṁsu. Atha kho bhikkhave sakko devānamindo susimaṁ devaputtaṁ
 āmantesi ete tāta susima asurā deve abhiyanti gaccha
 tāta susima asure paccuyyāhīti. Evaṁ bhaddantavāti kho bhikkhave
 susimo devaputto sakkassa devānamindassa paṭissutvā pamādaṁ
 āpādesi. < PTS. S I, 218 >Dutiyampi kho bhikkhave sakko devānamindo susimaṁ
 devaputtaṁ āmantesi .pe. Dutiyampi pamādaṁ āpādesi. Tatiyampi
 kho bhikkhave sakko devānamindo susimaṁ devaputtaṁ āmantesi ete
 tāta susima asurā deve abhiyanti gaccha tāta susima asure
 paccuyyāhīti. Evaṁ bhaddantavāti kho bhikkhave susimo devaputto
 sakkassa devānamindassa paṭissutvā tatiyampi pamādaṁ āpādesi.
      [857] Atha kho bhikkhave sakko devānamindo susimaṁ devaputtaṁ
 gāthāya ajjhabhāsi
-------------------------------------------------
[page 320]
          Anuṭṭhahaṁ avāyāmaṁ sukhaṁ yatrādhigacchati
          susima tattha gacchāhi mañca tattheva pāpayāti.
    [858] Alasvāyaṁ anuṭṭhātā na ca kiccāni kāraye
          sabbakāmasamiddhassa taṁ me sakka varaṁ disāti.
    [859] Yatthālaso anuṭṭhātā accantasukhamedhati
          susima tattha gacchāhi mañca tattheva pāpayāti.
    [860] Akammunā devaseṭṭha sakka vindemu yaṁ sukhaṁ
          asokaṁ anupāyāsaṁ taṁ me sakka varaṁ disāti.
    [861] Sace atthi akammena koci kvaci na jīvati
          nibbānassa hi so maggo susima tattha gacchāhi
          ................. Mañca tattheva pāpayāti.
      [862] So hi nāma bhikkhave sakko devānamindo sakaṁ puññaphalaṁ
 upajīvamāno devānaṁ tāvatiṁsānaṁ issariyādhipaccaṁ rajjaṁ kārento
 uṭṭhānaviriyassa vaṇṇavādī bhavissati. Idha khvetaṁ bhikkhave sobhetha
 yaṁ tumhe evaṁ svākkhāte dhammavinaye pabbajitā samānā
 uṭṭhaheyyātha ghaṭeyyātha vāyameyyātha appattassa pattiyā
 anadhigatassa adhigamāya asacchikatassa sacchikiriyāyāti.
                       Tatiyaṁ dhajaggasuttaṁ
      [863] Ekaṁ samayaṁ bhagavā sāvatthiyaṁ viharati jetavane anāthapiṇḍikassa
 ārāme. Tatra kho bhagavā bhikkhū āmantesi
-------------------------------------------------
[page 321]
 Bhikkhavoti. Bhadanteti te bhikkhū bhagavato paccassosuṁ.
      [864] Bhagavā etadavoca bhūtapubbaṁ bhikkhave devāsurasaṅgāmo
 samupabyūḷho ahosi. Atha kho bhikkhave sakko devānamindo
 deve tāvatiṁse āmantesi sace mārisā devānaṁ saṅgāmagatānaṁ
 uppajjeyya bhayaṁ vā chambhitattaṁ vā lomahaṁso vā mameva tasmiṁ
 samaye dhajaggaṁ ullokeyyātha. Mamañhi vo dhajaggaṁ ullokayataṁ
 yambhavissati bhayaṁ vā chambhitattaṁ vā lomahaṁso vā so pahīyissati.
 No ce me dhajaggaṁ ullokeyyātha atha pajāpatissa devarājassa
 dhajaggaṁ ullokeyyātha. Pajāpatissa hi vo devarājassa dhajaggaṁ
 ullokayataṁ yambhavissati bhayaṁ vā chambhitattaṁ vā lomahaṁso vā so
 pahīyissati. No ce pajāpatissa devarājassa dhajaggaṁ ullokeyyātha
 atha varuṇassa devarājassa dhajaggaṁ ullokeyyātha. Varuṇassa hi vo
 devarājassa dhajaggaṁ ullokayataṁ yambhavissati bhayaṁ vā chambhitattaṁ vā
 lomahaṁso vā so pahīyissati. No ce varuṇassa devarājassa dhajaggaṁ
 ullokeyyātha atha īsānassa devarājassa dhajaggaṁ ullokeyyātha.
 Īsānassa hi vo devarājassa dhajaggaṁ ullokayataṁ yambhavissati bhayaṁ
 vā chambhitattaṁ vā lomahaṁso vā so pahīyissatīti. Taṁ kho pana
 bhikkhave sakkassa vā devānamindassa dhajaggaṁ ullokayataṁ pajāpatissa
 vā devarājassa dhajaggaṁ ullokayataṁ varuṇassa vā devarājassa
 dhajaggaṁ ullokayataṁ īsānassa vā devarājassa dhajaggaṁ ullokayataṁ
-------------------------------------------------
[page 322]
 Yambhavissati bhayaṁ vā chambhitattaṁ vā lomahaṁso vā so pahīyethāpi
 nopi pahīyetha taṁ kissa hetu sakko hi bhikkhave devānamindo
 avītarāgo avītadoso avītamoho bhīru chambhī utrāsī palāyīti.
      [865] Ahañca kho bhikkhave evaṁ vadāmi sace tumhākaṁ
 bhikkhave araññagatānaṁ vā rukkhamūlagatānaṁ vā suññāgāragatānaṁ vā
 uppajjeyya bhayaṁ vā chambhitattaṁ vā lomahaṁso vā mameva tasmiṁ
 samaye anussareyyātha itipi so bhagavā arahaṁ sammāsambuddho
 vijjācaraṇasampanno sugato lokavidū anuttaro purisadammasārathi
 satthā devamanussānaṁ buddho bhagavāti. Mamaṁ hi vo bhikkhave
 anussarataṁ yambhavissati bhayaṁ vā chambhitattaṁ vā lomahaṁso vā so
 pahīyissati. < PTS. S I, 220 >No ce maṁ anussareyyātha atha dhammaṁ anussareyyātha
 svākkhāto bhagavatā dhammo sandiṭṭhiko akāliko ehipassiko
 opanayiko paccattaṁ veditabbo viññūhīti. Dhammaṁ hi vo bhikkhave
 anussarataṁ yambhavissati bhayaṁ vā chambhitattaṁ vā lomahaṁso vā so
 pahīyissati. No ce dhammaṁ anussareyyātha atha saṅghaṁ anussareyyātha
 supaṭipanno bhagavato sāvakasaṅgho ujupaṭipanno bhagavato sāvakasaṅgho
 ñāyapaṭipanno bhagavato sāvakasaṅgho sāmīcipaṭipanno bhagavato
 sāvakasaṅgho yadidaṁ cattāri purisayugāni aṭṭha purisapuggalā esa
 bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo
 anuttaraṁ puññakkhettaṁ lokassāti. Saṅghaṁ hi vo bhikkhave
-------------------------------------------------
[page 323]
 Anussarataṁ yambhavissati bhayaṁ vā chambhitattaṁ vā lomahaṁso vā so
 pahīyissati taṁ kissa hetu tathāgato hi bhikkhave arahaṁ sammāsambuddho
 vītarāgo vītadoso vītamoho abhīru acchambhī anuttarāsī
 apalāyīti.
      [866] Idamavoca bhagavā idaṁ vatvāna sugato athāparaṁ
 etadavoca satthā
          araññe rukkhamūle vā suññāgāreva bhikkhavo
          anussaretha sambuddhaṁ bhayaṁ tumhāka no siyā
          no ce buddhaṁ sareyyātha lokajeṭṭhaṁ narāsabhaṁ
          atha dhammaṁ sareyyātha niyyānikaṁ sudesitaṁ
          no ce dhammaṁ sareyyātha niyyānikaṁ sudesitaṁ
          atha saṅghaṁ sareyyātha puññakkhettaṁ anuttaraṁ
          evaṁ buddhaṁ sarantānaṁ dhammaṁ saṅghañca bhikkhavo
          bhayaṁ vā chambhitattaṁ vā lomahaṁso na hessatīti.
                     Catutthaṁ vepacittisuttaṁ
      [867] Ekaṁ samayaṁ bhagavā sāvatthiyaṁ viharati jetavane
 anāthapiṇḍikassa ārāme .pe.
      [868] Bhagavā etadavoca < PTS. S I, 221 >bhūtapubbaṁ bhikkhave devāsurasaṅgāmo
 samupabyūḷho ahosi. Atha kho bhikkhave vepacitti asurindo
 asure āmantesi sace mārisā devāsurasaṅgāme 1- samupabyūḷhe

  *  *  *  *  *  *
  Footnote:1 Ma. Yu. devānaṁ asurasaṅgāme.
-------------------------------------------------
[page 324]
 Asurā jineyyuṁ devā parājineyyuṁ yena naṁ sakkaṁ devānamindaṁ
 kaṇṭhapañcamehi bandhanehi bandhitvā mama santike āneyyātha
 asurapuranti. Sakkopi kho bhikkhave devānamindo deve tāvatiṁse
 āmantesi sace mārisā devāsurasaṅgāme samupabyūḷhe devā
 jineyyuṁ asurā parājineyyuṁ yena naṁ vepacittiṁ asurindaṁ kaṇṭhapañcamehi
 bandhanehi bandhitvā mama santike āneyyātha sudhammaṁ sabhanti. Tasmiṁ
 kho pana bhikkhave saṅgāme devā jiniṁsu asurā parājiniṁsu. Atha kho
 bhikkhave devā tāvatiṁsā vepacittiṁ asurindaṁ kaṇṭhapañcamehi bandhanehi
 bandhitvā sakkassa devānamindassa santike ānesuṁ sudhammaṁ sabhaṁ.
      [869] Tatra sudaṁ bhikkhave vepacitti asurindo kaṇṭhapañcamehi
 bandhanehi bandho sakkaṁ devānamindaṁ sudhammaṁ sabhaṁ pavisantañca
 nikkhamantañca asabbhāhi pharusāhi vācāhi akkosati paribhāsati.
      [870] Atha kho bhikkhave mātali saṅgāhako sakkaṁ devānamindaṁ
 gāthāya ajjhabhāsi
          bhayā nu maghavā sakka dubbalyena 1- titikkhasi
          suṇanto pharusaṁ vācaṁ sammukhā vepacittinoti.
    [871] Nāhaṁ bhayā na dubbalyā khamāmi vepacittino
          kathañhi mādiso viññū bālena paṭisaṁyujeti.
    [872] Bhiyyo bālā pabhijjeyyuṁ 2- no cassa paṭisedhako
          tasmā bhusena daṇḍena dhīro bālaṁ nisedhayeti.

  *  *  *  *  *  *
  Footnote:1 Ma. Yu. dubbalyā no. 2 Ma. pakujjheyyuṁ.
-------------------------------------------------
[page 325]
    [873] Etadeva ahammaññe bālassa paṭisedhanaṁ
          paraṁ saṅkupitaṁ ñatvā yo sato upasammatīti.
    [874] Etadeva titikkhāya vajjaṁ passāmi vāsava
          yadā naṁ maññati bālo bhayā myāyaṁ titikkhati
          ajjhārūhati dummedho gova bhiyyo palāyinanti.
    [875] < PTS. S I, 222 >Kāmaṁ maññatu vā mā vā bhayā myāyaṁ titikkhati
          sadatthaparamā atthā khantyā bhiyyo na vijjati
          yo have balavā santo dubbalassa titikkhati
          tamāhu paramaṁ khantiṁ niccaṁ khamati dubbalo
          abalantaṁ balaṁ āhu yassa bālabalaṁ balaṁ
          balavassa 1- dhammaguttassa paṭivattā na vijjati
          tasseva tena pāpiyo yo kuddhaṁ paṭikujjhati
          kuddhaṁ appaṭikujjhanto saṅgāmaṁ jeti dujjayaṁ
          ubhinnamatthaṁ carati attano ca parassa ca
          paraṁ saṅkupitaṁ ñatvā yo sato upasammati
          ubhinnaṁ tikicchantānaṁ attano ca parassa ca
          janā maññanti bāloti ye dhammassa akovidāti.
      [876] So hi nāma bhikkhave sakko devānamindo sakaṁ puññaphalaṁ
 upajīvamāno devānaṁ tāvatiṁsānaṁ issariyādhipaccaṁ rajjaṁ kārento
 khantisoraccassa vaṇṇavādī bhavissati. Idha khvetaṁ bhikkhave sobhetha

  *  *  *  *  *  *
  Footnote:1 Ma. Yu. balassa.
-------------------------------------------------
[page 326]
 Yaṁ tumhe evaṁ svākkhāte dhammavinaye pabbajitā samānā khamā ca
 bhaveyyātha soratā cāti.
                     Pañcamaṁ subhāsitajayasuttaṁ
      [877] Ekaṁ samayaṁ bhagavā sāvatthiyaṁ viharati jetavane
 anāthapiṇḍikassa ārāme. Tatra kho .pe.
      [878] Bhagavā etadavoca bhūtapubbaṁ bhikkhave devāsurasaṅgāmo
 samupabyūḷho ahosi. Atha kho bhikkhave vepacitti asurindo
 sakkaṁ devānamindaṁ etadavoca hotu devānaminda subhāsitena jayoti.
 Hotu vepacitti subhāsitena jayoti. Atha kho bhikkhave devā ca
 asurā ca pārisajje ṭhapesuṁ ime no subhāsitaṁ dubbhāsitaṁ
 ājānissantīti. Atha kho bhikkhave vepacitti asurindo sakkaṁ devānamindaṁ
 etadavoca bhaṇa devānaminda gāthanti. Evaṁ vutte bhikkhave
 sakko devānamindo vepacittiṁ asurindaṁ etadavoca tumhe khvettha
 vepacitti pubbadevā bhaṇa vepacitti gāthanti.
      [879] < PTS. S I, 223 >Evaṁ vutte bhikkhave vepacitti asurindo imaṁ gāthaṁ abhāsi
          bhiyyo bālā pakujjheyyuṁ no cassa paṭisedhako
          tasmā bhusena daṇḍena dhīro bālaṁ nisedhayeti.
 Bhāsitāya kho pana bhikkhave vepacittinā asurindena gāthāya asurā
 anumodiṁsu devā tuṇhī ahesuṁ. Atha kho bhikkhave vepacitti
 asurindo sakkaṁ devānamindaṁ etadavoca bhaṇa devānaminda gāthanti.
-------------------------------------------------
[page 327]
      [880] Evaṁ vutte bhikkhave sakko devānamindo imaṁ gāthaṁ
 abhāsi
          etadeva ahaṁ maññe bālassa paṭisedhanaṁ
          paraṁ saṅkupitaṁ ñatvā yo sato upasammatīti.
 Bhāsitāya kho pana bhikkhave sakkena devānamindena gāthāya devā
 anumodiṁsu asurā tuṇhī ahesuṁ. Atha kho bhikkhave sakko
 devānamindo vepacittiṁ asurindaṁ etadavoca bhaṇa vepacitti gāthanti.
      [881] Evaṁ vutte bhikkhave vepacitti asurindo imaṁ gāthaṁ abhāsi
          etadeva titikkhāya vajjaṁ passāmi vāsava
          yadā naṁ maññati bālo bhayā myāyaṁ titikkhati
          ajjhārūhati dummedho gova bhiyyo palāyinanti.
 Bhāsitāya kho pana bhikkhave vepacittinā asurindena gāthāya asurā
 anumodiṁsu devā tuṇhī ahesuṁ. Atha kho bhikkhave vepacitti
 asurindo sakkaṁ devānamindaṁ etadavoca bhaṇa devānaminda gāthanti.
      [882] Evaṁ vutte bhikkhave sakko devānamindo imā gāthāyo
 abhāsi
          kāmaṁ maññatu vā mā vā bhayā myāyaṁ titikkhati
          sadatthaparamā atthā khantyā bhiyyo na vijjati
          yo have balavā santo dubbalassa titikkhati
          tamāhu paramaṁ khantiṁ niccaṁ khamati dubbalo
-------------------------------------------------
[page 328]
          Abalantaṁ balaṁ āhu yassa bālabalaṁ balaṁ
          balavassa dhammaguttassa paṭivattā na vijjati
          tasseva tena pāpiyo yo kuddhaṁ paṭikujjhati
          kuddhaṁ appaṭikujjhanto saṅgāmaṁ jeti dujjayaṁ
          ubhinnamatthaṁ carati attano ca parassa ca
          paraṁ saṅkupitaṁ ñatvā yo sato upasammati
          ubhinnaṁ tikicchantānaṁ attano ca parassa ca
          janā maññanti bāloti ye dhammassa akovidāti.
 Bhāsitāsu kho pana bhikkhave sakkena devānamindena gāthāsu devā
 anumodiṁsu asurā tuṇhī ahesuṁ.
      [883] Atha kho bhikkhave devānañca asurānañca pārisajjā
 etadavocuṁ bhāsitā kho vepacittinā asurindena gāthāyo tā ca
 kho sadaṇḍāvacarā sasatthāvacarā iti bhaṇḍanaṁ iti viggaho iti
 kalaho bhāsitā kho sakkena devānamindena gāthāyo tā ca
 kho adaṇḍāvacarā asatthāvacarā iti abhaṇḍanaṁ iti aviggaho iti
 akalaho sakkassa devānamindassa subhāsitena jayoti. Iti kho
 bhikkhave sakkassa devānamindassa subhāsitena jayo ahosi.
                      Chaṭṭhaṁ kulāvakasuttaṁ
      [884] Sāvatthīnidānaṁ. Bhūtapubbaṁ bhikkhave devāsurasaṅgāmo
 samupabyūḷho ahosi. Tasmiṁ kho pana bhikkhave saṅgāme asurā
-------------------------------------------------
[page 329]
 Jiniṁsu devā parājiniṁsu. Parājitā ca kho bhikkhave devā
 apāyaṁsveva uttarena mukhā abhiyaṁsveva ne asurā.
      [885] Atha kho bhikkhave sakko devānamindo mātaliṁ saṅgāhakaṁ
 gāthāya ajjhabhāsi
                 kulāvakā mātali simbalismiṁ
                 īsāmukhena parivajjayassu
                 kāmaṁ cajāma asuresu pāṇaṁ
                 mā yime dijā vikulāvā 1- ahesunti.
 Evaṁ bhaddantavāti kho bhikkhave mātali saṅgāhako sakkassa
 devānamindassa paṭissutvā sahassayuttaṁ ājaññarathaṁ paccudāvattesi.
      [886] Atha kho bhikkhave asurānaṁ etadahosi paccudāvatto
 khodāni sakkassa devānamindassa sahassayutto < PTS. S I, 225 >ājaññaratho dutiyampi
 kho devā asurehi saṅgāmessantīti. Asurā bhītā asurapurameva
 pāvisiṁsu. Iti kho bhikkhave sakkassa devānamindassa dhammeneva
 jayo ahosīti.
                      Sattamaṁ nadubbhiyasuttaṁ
      [887] Sāvatthīnidānaṁ. Bhūtapubbaṁ bhikkhave sakkassa
 devānamindassa rahogatassa paṭisallīnassa evaṁ cetaso parivitakko
 udapādi yopi me assa paccatthiko tassapāhaṁ na dubbheyyanti.
 Atha kho bhikkhave vepacitti asurindo sakkassa devānamindassa cetasā

  *  *  *  *  *  *
  Footnote:1 Ma. Yu. vikulāvakā.
-------------------------------------------------
[page 330]
 Cetoparivitakkamaññāya yena sakko devānamindo tenupasaṅkami.
      [888] Addasā kho bhikkhave sakko devānamindo vepacittiṁ
 asurindaṁ dūratova āgacchantaṁ disvāna vepacittiṁ asurindaṁ etadavoca
 tiṭṭha vepacitti gahitosīti. Yadeva te mārisa pubbe cittaṁ tadeva
 tvaṁ mārisa jahāsīti 1-. Sapassu ca me vepacitti adubbhāyāti.
    [889] Yaṁ musā bhaṇato pāpaṁ yaṁ ariyūpavādino
          mittadduno ca yaṁ pāpaṁ yaṁ pāpaṁ akataññuno
          tameva pāpaṁ phusatu 2- yo te dubbhe sujampatīti.
                   Aṭṭhamaṁ virocanāsurindasuttaṁ
      [890] Ekaṁ samayaṁ bhagavā sāvatthiyaṁ viharati jetavane anāthapiṇḍikassa
 ārāme. Tena kho pana samayena bhagavā divāvihāragato
 hoti paṭisallīno. Atha kho sakko ca devānamindo verocano
 ca asurindo yena bhagavā tenupasaṅkamiṁsu upasaṅkamitvā paccekaṁ
 dvārabāhaṁ nissāya aṭṭhaṁsu.
      [891] Atha kho verocano asurindo bhagavato santike imaṁ
 gāthaṁ abhāsi
          vāyametheva puriso yāva atthassa nippadā
          nipphannasobhano attho verocanavaco idanti.
    [892] < PTS. S I, 226 >Vāyametheva puriso yāva atthassa nippadā
          nipphannasobhino atthā 3- khantyā bhiyyo na vijjatīti.

  *  *  *  *  *  *
  Footnote:1 Ma. mā pajahāsi. Yu. pahāsi. 2 Yu. phusati. 3 po ... sobhaṇā. Ma. yu ... sobhano.
-------------------------------------------------
[page 331]
    [893] Sabbe sattā atthajātā tattha tattha yathārahaṁ
          saṁyogaparamātveva sambhogā sabbapāṇinaṁ
          nipphannasobhino atthā verocanavaco idanti.
    [894] Sabbe sattā atthajātā tattha tattha yathārahaṁ
          saṁyogaparamātveva sambhogā sabbapāṇinaṁ
          nipphannasobhino atthā khantyā bhiyyo na vijjatīti.
                      Navamaṁ āraññakasuttaṁ
      [895] Sāvatthīnidānaṁ. Bhūtapubbaṁ bhikkhave sambahulā isayo
 sīlavanto kalyāṇadhammā araññāyatane paṇṇakuṭīsu sammanti.
 Atha kho bhikkhave sakko ca devānamindo vepacitti ca asurindo
 yena te isayo sīlavanto kalyāṇadhammā tenupasaṅkamiṁsu.
      [896] Atha kho bhikkhave vepacitti asurindo aṭaliyo 1- upāhanā
 ārohitvā khaggaṁ olaggetvā chattena dhāriyamānena aggadvārena
 assamaṁ pavisitvā te isayo sīlavante kalyāṇadhamme apabyāmato
 karitvā atikkami. Atha kho bhikkhave sakko devānamindo aṭaliyo
 upāhanā orohitvā khaggaṁ aññesaṁ datvā chattaṁ apaṇāmetvā
 dvāreneva assamaṁ pavisitvā te isayo sīlavante kalyāṇadhamme
 anuvātaṁ pañjaliko namassamāno aṭṭhāsi.
      [897] Atha kho bhikkhave te isayo sīlavanto kalyāṇadhammā
 sakkaṁ devānamindaṁ gāthāya ajjhabhāsiṁsu

  *  *  *  *  *  *
  Footnote:1 Po. Ma. paṭaliyo.
-------------------------------------------------
[page 332]
                 Gandho isīnaṁ ciradakkhitānaṁ
                 kāyā cuto gacchati mālutena
                 ito paṭikkamma sahassanetta
                 gandho isīnaṁ asuci devarājāti.
           [898] Gandho isīnaṁ ciradakkhitānaṁ
                 kāyā cuto gacchati 1- mālutena
                 sucitrapupphaṁ sirasmiṁva mālaṁ
                 gandhaṁ etaṁ paṭikaṅkhāma bhante
                 na hettha devā paṭikkūlasaññinoti.
                      Dasamaṁ samuddakasuttaṁ
      [899] Ekaṁ samayaṁ bhagavā sāvatthiyaṁ viharati jetavane anāthapiṇḍikassa
 ārāme. Tatra kho .pe.
      [900] Bhagavā etadavoca bhūtapubbaṁ bhikkhave sambahulā isayo
 sīlavanto kalyāṇadhammā samuddatīre paṇṇakuṭīsu sammanti. Tena
 kho pana samayena bhikkhave devāsurasaṅgāmo samupabyūḷho ahosi.
 Atha kho bhikkhave tesaṁ isīnaṁ sīlavantānaṁ kalyāṇadhammānaṁ etadahosi
 dhammikā kho devā adhammikā asurā siyāpi naṁ 2- asurato bhayaṁ
 yannūna mayaṁ sambaraṁ asurindaṁ upasaṅkamitvā abhayadakkhiṇaṁ
 yāceyyāmāti.
      [901] Atha kho bhikkhave te isayo sīlavanto kalyāṇadhammā

  *  *  *  *  *  *
  Footnote:1 Po. Ma. Yu. gacchatu. 2 Ma. no.
-------------------------------------------------
[page 333]
 Seyyathāpi nāma balavā puriso sammiñjitaṁ vā bāhaṁ pasāreyya
 pasāritaṁ vā bāhaṁ sammiñjeyya evameva samuddatīre paṇṇakuṭīsu
 antarahitā sambarassa asurindassa sammukhe pāturahesuṁ. Atha kho
 bhikkhave te isayo sīlavanto kalyāṇadhammā sambaraṁ asurindaṁ
 gāthāya ajjhabhāsiṁsu
          isayo sambaraṁ pattā yācanti abhayadakkhiṇaṁ
          kāmaṁ karosi 1- te dātuṁ bhayassa abhayassa vāti.
    [902] Isīnaṁ abhayaṁ natthi duṭṭhānaṁ sakkasevinaṁ
          abhayaṁ yācamānānaṁ bhayameva dadāmi voti.
    [903] Abhayaṁ yācamānānaṁ bhayameva dadāsi no
          paṭiggaṇhāma te ekaṁ 2- abhayaṁ 3- hotu te bhayaṁ
          yādisaṁ labhate 4- bījaṁ tādisaṁ labhate 5- phalaṁ
          kalyāṇakārī kalyāṇaṁ pāpakārī ca pāpakaṁ
          pavuttaṁ tāta 6- te bījaṁ phalaṁ paccanubhossasīti.
 Atha kho bhikkhave te isayo sīlavanto kalyāṇadhammā sambaraṁ
 asurindaṁ abhisapetvā 7- seyyathāpi nāma balavā puriso sammiñjitaṁ
 vā bāhaṁ pasāreyya pasāritaṁ vā bāhaṁ sammiñjeyya evameva
 sambarassa asurindassa sammukhe antarahitā samuddatīre paṇṇakuṭīsu
 pāturahesuṁ.

  *  *  *  *  *  *
  Footnote:1 Ma. karohi. 2 Ma. Yu. etaṁ. 3 Ma. Yu. akkhayaṁ. 4 Ma. vapate.
 5 Ma. Yu. harate. Yu. vappate. 6 vappate. 7 Ma. abhisapitvā.
-------------------------------------------------
[page 334]
      [904] < PTS. S I, 228 >Atha kho bhikkhave sambaro asurindo tehi isīhi sīlavantehi
 kalyāṇadhammehi abhisapito rattiyā sudaṁ tikkhattuṁ ubbijjatīti.
                       Paṭhamo vaggo.
                         Tassuddānaṁ
          suvīraṁ susimañceva dhajaggaṁ vepacittino
          subhāsitaṁ jayañceva kulāvakaṁ nadubbhiyaṁ
          virocanāsurindo isayo araññakañceva
          isayo ca samuddakāti.
                      -------------
-------------------------------------------------
[page 335]
                      Dutiyavaggo dutiyo
                      ------------
                      paṭhamaṁ paṭhamadevasuttaṁ
      [905] Ekaṁ samayaṁ bhagavā sāvatthiyaṁ viharati jetavane anāthapiṇḍikassa
 ārāme. Tatra kho .pe.
      [906] Bhagavā etadavoca sakkassa bhikkhave devānamindassa
 pubbe manussabhūtassa satta vattapadāni 1- samattāni samādinnāni ahesuṁ
 yesaṁ samādinnattā sakko sakkattaṁ ajjhagā. Katamāni satta.
 Yāvajīvaṁ mātāpettibharo assaṁ yāvajīvaṁ kule jeṭṭhāpacāyī assaṁ
 yāvajīvaṁ saṇhavāco assaṁ yāvajīvaṁ apisuṇavāco assaṁ yāvajīvaṁ
 vigatamalamaccherena cetasā agāraṁ ajjhāvaseyyaṁ muttacāgo payatapāṇī
 vossaggarato yācayogo dānasaṁvibhāgarato yāvajīvaṁ saccavāco assaṁ
 yāvajīvaṁ akkodhano assaṁ sacepi me kodho uppajjeyya khippameva
 naṁ paṭivineyyanti. Sakkassa bhikkhave devānamindassa pubbe manussabhūtassa
 imāni satta vattapadāni 2- samattāni samādinnāni ahesuṁ
 yesaṁ samādinnattā sakko sakkattaṁ ajjhagāti.
      [907] Idamavoca bhagavā idaṁ vatvāna sugato athāparaṁ
 etadavoca satthā

  *  *  *  *  *  *
  Footnote:1-2 Ma. Yu. vatapadāni.
-------------------------------------------------
[page 336]
          Mātāpettibharaṁ jantuṁ kule jeṭṭhāpacāyinaṁ
          saṇhaṁ sakhilasambhāsaṁ pesuṇeyyappahāyinaṁ
          maccheravinaye yuttaṁ saccaṁ kodhābhibhuṁ naraṁ
          taṁ ve devā tāvatiṁsā āhu sappuriso itīti.
                      Dutiyaṁ dutiyadevasuttaṁ
      [908] Ekaṁ samayaṁ bhagavā sāvatthiyaṁ viharati jetavane anāthapiṇḍikassa
 ārāme. < PTS. S I, 229 >Tatra kho bhagavā bhikkhū .pe.
      [909] Bhagavā etadavoca sakko bhikkhave devānamindo
 pubbe manussabhūto samāno magho nāma māṇavo ahosi tasmā
 maghavāti vuccati. Sakko bhikkhave devānamindo pubbe manussabhūto
 samāno pure dānaṁ adāsi tasmā purindadoti vuccati.
 Sakko bhikkhave devānamindo pubbe manussabhūto samāno sakkaccaṁ
 dānaṁ adāsi tasmā sakkoti vuccati. Sakko bhikkhave
 devānamindo pubbe manussabhūto samāno āvasathaṁ adāsi tasmā
 vāsavoti vuccati. Sakko bhikkhave devānamindo sahassampi
 atthānaṁ muhuttena cinteti tasmā sahassakkhoti vuccati.
 Sakkassa bhikkhave devānamindassa sujā nāma asurakaññā pajāpatī
 tasmā sujampatīti vuccati. Sakko bhikkhave devānamindo devānaṁ
 tāvatiṁsānaṁ issariyādhipaccaṁ rajjaṁ kāreti 1- tasmā devānamindoti
 vuccati.

  *  *  *  *  *  *
  Footnote:1 Yu. kāresi.
-------------------------------------------------
[page 337]
      [910] Sakkassa bhikkhave devānamindassa pubbe manussabhūtassa
 satta vattapadāni samattāni samādinnāni ahesuṁ yesaṁ samādinnattā
 sakko sakkattaṁ ajjhagā. Katamāni satta. Yāvajīvaṁ mātāpettibharo
 assaṁ yāvajīvaṁ kule jeṭṭhāpacāyī assaṁ yāvajīvaṁ saṇhavāco assaṁ
 yāvajīvaṁ apisuṇavāco assaṁ yāvajīvaṁ vigatamalamaccherena cetasā
 agāraṁ ajjhāvaseyyaṁ muttacāgo payatapāṇī vossaggarato yācayogo
 dānasaṁvibhāgarato yāvajīvaṁ saccavāco assaṁ yāvajīvaṁ akkodhano
 assaṁ sacepi me kodho uppajjeyya khippameva naṁ paṭivineyyanti.
 Sakkassa bhikkhave devānamindassa pubbe manussabhūtassa imāni satta
 vattapadāni samattāni samādinnāni ahesuṁ yesaṁ samādinnattā
 sakko sakkattaṁ ajjhagāti.
      [911] Idamavoca .pe.
          Mātāpettibharaṁ jantuṁ kule jeṭṭhāpacāyinaṁ
          saṇhaṁ sakhilasambhāsaṁ pesuṇeyyappahāyinaṁ
          maccheravinaye yuttaṁ saccaṁ kodhābhibhuṁ naraṁ
          taṁ ve devā tāvatiṁsā āhu sappuriso itīti.
                      Tatiyaṁ tatiyadevasuttaṁ
      [912] Evamme sutaṁ ekaṁ samayaṁ bhagavā vesāliyaṁ viharati
 mahāvane kūṭāgārasālāyaṁ. Atha kho mahalī 1- licchavī yena bhagavā
 tenupasaṅkami upasaṅkamitvā bhagavantaṁ abhivādetvā ekamantaṁ nisīdi.

  *  *  *  *  *  *
  Footnote:1 Ma. Yu. sabbattha mahālī.
-------------------------------------------------
[page 338]
 Ekamantaṁ nisinno kho mahalī licchavī bhagavantaṁ etadavoca diṭṭho vo 1-
 bhante 2- sakko devānamindoti. Diṭṭho kho me mahali sakko
 devānamindoti. So hi nūna bhante sakkapaṭirūpako bhavissati duddaso
 hi bhante sakko devānamindoti.
      [913] Sakkañcāhaṁ mahali pajānāmi sakkakaraṇe ca dhamme
 yesañca dhammānaṁ samādinnattā sakko sakkattaṁ ajjhagā tañca
 pajānāmi. Sakko mahali devānamindo pubbe manussabhūto samāno
 magho nāma māṇavo ahosi tasmā maghavāti vuccati. Sakko
 mahali devānamindo pubbe manussabhūto samāno pure dānaṁ adāsi
 tasmā purindadoti vuccati. Sakko mahali devānamindo pubbe
 manussabhūto samāno sakkaccaṁ dānaṁ adāsi tasmā sakkoti
 vuccati. Sakko mahali devānamindo pubbe manussabhūto samāno
 āvasathaṁ adāsi tasmā vāsavoti vuccati. Sakko mahali
 devānamindo sahassampi atthānaṁ muhuttena cinteti tasmā
 sahassakkhoti vuccati. Sakkassa mahali devānamindassa sujā nāma
 asurakaññā pajāpatī tasmā sujampatīti vuccati. Sakko mahali
 devānamindo devānaṁ tāvatiṁsānaṁ < PTS. S I, 231 >issariyādhipaccaṁ rajjaṁ kāreti 3-
 tasmā devānamindoti vuccati.
      [914] Sakkassa mahali devānamindassa pubbe manussabhūtassa

  *  *  *  *  *  *
  Footnote:1 Ma. kho. 2 Sī. Yu. diṭṭho no bhante bhagavatā. 3 Yu. kāresi.
-------------------------------------------------
[page 339]
 Satta vattapadāni samattāni samādinnāni ahesuṁ yesaṁ samādinnattā
 sakko sakkattaṁ ajjhagā. Katamāni satta. Yāvajīvaṁ mātāpettibharo
 assaṁ yāvajīvaṁ kule jeṭṭhāpacāyī assaṁ yāvajīvaṁ saṇhavāco assaṁ
 yāvajīvaṁ apisuṇavāco assaṁ yāvajīvaṁ vigatamalamaccherena cetasā
 agāraṁ ajjhāvaseyyaṁ muttacāgo payatapāṇī vossaggarato yācayogo
 dānasaṁvibhāgarato yāvajīvaṁ saccavāco assaṁ yāvajīvaṁ akkodhano
 assaṁ sacepi me kodho uppajjeyya khippameva naṁ paṭivineyyanti.
 Sakkassa mahali devānamindassa pubbe manussabhūtassa imāni satta
 vattapadāni samattāni samādinnāni ahesuṁ yesaṁ samādinnattā
 sakko sakkattaṁ ajjhagāti.
    [915] Idamavoca .pe.
          Mātāpettibharaṁ jantuṁ kule jeṭṭhāpacāyinaṁ
          saṇhaṁ sakhilasambhāsaṁ pesuṇeyyappahāyinaṁ
          maccheravinaye yuttaṁ saccaṁ kodhābhibhuṁ naraṁ
          taṁ ve devā tāvatiṁsā āhu sappuriso itīti.
                      Catutthaṁ daḷiddasuttaṁ
    [916] Ekaṁ samayaṁ bhagavā rājagahe viharati veḷuvane kalandakanivāpe.
 Tatra kho bhagavā bhikkhū āmantesi bhikkhavoti.
 Bhadanteti te bhikkhū bhagavato paccassosuṁ.
    [917] Bhagavā etadavoca bhūtapubbaṁ bhikkhave aññataro puriso
-------------------------------------------------
[page 340]
 Imasmiṁyeva rājagahe manussadaḷiddo ahosi manussakapaṇo
 manussavarāko. So tathāgatappavedite dhammavinaye saddhaṁ samādiyi sīlaṁ
 samādiyi sutaṁ samādiyi cāgaṁ samādiyi paññaṁ samādiyi. So
 tathāgatappavedite dhammavinaye saddhaṁ samādiyitvā sīlaṁ samādiyitvā
 sutaṁ samādiyitvā cāgaṁ samādiyitvā paññaṁ samādiyitvā kāyassa
 bhedā parammaraṇā < PTS. S I, 232 >sugatiṁ saggaṁ lokaṁ upapajji devānaṁ tāvatiṁsānaṁ
 sahabyataṁ. So aññe deve atirocati vaṇṇena ceva yasasā ca.
      [918] Tatra sudaṁ bhikkhave devā tāvatiṁsā ujjhāyanti khīyanti
 vipācenti acchariyaṁ vata bho abbhūtaṁ vata bho ayaṁ hi devaputto
 pubbe manussabhūto samāno manussadaḷiddo ahosi manussakapaṇo
 manussavarāko so kāyassa bhedā parammaraṇā sugatiṁ saggaṁ lokaṁ
 upapanno devānaṁ tāvatiṁsānaṁ sahabyataṁ so aññe deve atirocati
 vaṇṇena ceva yasasā cāti. Atha kho bhikkhave sakko devānamindo
 deve tāvatiṁse āmantesi mā kho tumhe mārisā etassa
 devaputtassa ujjhāyittha eso kho mārisā devaputto pubbe
 manussabhūto samāno tathāgatappavedite dhammavinaye saddhaṁ samādiyi
 sīlaṁ samādiyi sutaṁ samādiyi cāgaṁ samādiyi paññaṁ samādiyi so
 tathāgatappavedite dhammavinaye saddhaṁ samādiyitvā sīlaṁ samādiyitvā
 sutaṁ samādiyitvā cāgaṁ samādiyitvā paññaṁ samādiyitvā kāyassa
 bhedā parammaraṇā sugatiṁ saggaṁ lokaṁ upapanno devānaṁ tāvatiṁsānaṁ
-------------------------------------------------
[page 341]
 Sahabyataṁ so aññe deve atirocati vaṇṇena ceva yasasā cāti.
      [919] Atha kho bhikkhave sakko devānamindo deve tāvatiṁse
 anunayamāno tāyaṁ velāyaṁ imā gāthāyo abhāsi
          yassa saddhā tathāgate acalā supatiṭṭhitā
          sīlañca yassa kalyāṇaṁ ariyakantaṁ pasaṁsitaṁ
          saṅghe pasādo yassatthi ujubhūtañca dassanaṁ
          adaḷiddoti taṁ āhu amoghaṁ tassa jīvitaṁ
          tasmā saddhañca sīlañca pasādaṁ dhammadassanaṁ
          anuyuñjetha medhāvī saraṁ buddhānasāsananti.
                    Pañcamaṁ rāmaṇeyyakasuttaṁ
      [920] Ekaṁ samayaṁ bhagavā sāvatthiyaṁ viharati jetavane
 anāthapiṇḍikassa ārāme. Atha kho sakko devānamindo yena
 bhagavā tenupasaṅkami upasaṅkamitvā bhagavantaṁ abhivādetvā ekamantaṁ
 aṭṭhāsi. Ekamantaṁ ṭhito kho sakko devānamindo bhagavantaṁ
 etadavoca kiṁ nu kho bhante bhūmirāmaṇeyyakanti.
    [921] < PTS. S I, 233 >Ārāmacetyā vanacetyā pokkharaññā 1- sunimmitā
          manussarāmaṇeyyassa kalaṁ nāgghanti soḷasiṁ
          gāme vā yadi vāraññe ninne vā yadi vā thale
          yattha arahanto viharanti taṁ bhūmirāmaṇeyyakanti.

  *  *  *  *  *  *
  Footnote:1 Ma. pokkharañño.
-------------------------------------------------
[page 342]
                      Chaṭṭhaṁ yajamānasuttaṁ
      [922] Ekaṁ samayaṁ bhagavā rājagahe viharati gijjhakūṭe pabbate.
 Atha kho sakko devānamindo yena bhagavā tenupasaṅkami upasaṅkamitvā
 bhagavantaṁ abhivādetvā ekamantaṁ aṭṭhāsi.
      [923] Ekamantaṁ ṭhito kho sakko devānamindo bhagavantaṁ
 gāthāya ajjhabhāsi
          yajamānānaṁ manussānaṁ puññapekkhāna pāṇinaṁ
          karotaṁ opadhikaṁ puññaṁ kattha dinnaṁ mahapphalanti.
    [924] Cattāro ca paṭipannā cattāro ca phale ṭhitā
          esa saṅgho ujubhūto paññāsīlasamāhito
          yajamānānaṁ manussānaṁ puññapekkhāna pāṇinaṁ
          karotaṁ opadhikaṁ puññaṁ saṅghe dinnaṁ mahapphalanti.
                      Sattamaṁ vandanasuttaṁ
      [925] Ekaṁ samayaṁ bhagavā sāvatthiyaṁ viharati jetavane anāthapiṇḍikassa
 ārāme. Tena kho pana samayena bhagavā divāvihāragato
 hoti paṭisallīno. Atha kho sakko ca devānamindo brahmā
 ca sahampati yena bhagavā tenupasaṅkamiṁsu upasaṅkamitvā paccekaṁ
 dvārabāhaṁ nissāya aṭṭhaṁsu.
      [926] Atha kho sakko devānamindo bhagavato santike imaṁ
 gāthaṁ abhāsi
-------------------------------------------------
[page 343]
                 Uṭṭhāhi vīra vijitasaṅgāma
                 pannabhāra anaṇa vicara loke
                 cittañca te suvimuttaṁ
                 cando yathā pannarasāya rattinti.
      [927] < PTS. S I, 234 >Na kho devānaminda tathāgatā evaṁ vanditabbā.
 Evañca kho devānaminda tathāgatā vanditabbā
                 uṭṭhāhi vīra vijitasaṅgāma
                 satthavāha anaṇa vicara loke
                 desetu 1- bhagavā dhammaṁ aññātāro bhavissantīti.
                   Aṭṭhamaṁ paṭhamasakkanamassanasuttaṁ
      [928] Sāvatthīnidānaṁ. Bhūtapubbaṁ bhikkhave sakko devānamindo
 mātaliṁ saṅgāhakaṁ āmantesi yojehi samma mātali sahassayuttaṁ
 ājaññarathaṁ uyyānabhūmiṁ gacchāma subhūmiṁ dassanāyāti. Evaṁ
 bhaddantavāti kho bhikkhave mātali saṅgāhako sakkassa devānamindassa
 paṭissutvā sahassayuttaṁ ājaññarathaṁ yojetvā sakkassa
 devānamindassa paṭivedesi yutto kho te mārisa sahassayutto
 ājaññaratho yassadāni kālaṁ maññasīti. Atha kho bhikkhave
 sakko devānamindo vejayantapāsādā orohanto añjaliṁ katvā 2-
 sudaṁ puthuddisā namassati.

  *  *  *  *  *  *
  Footnote:1 Po. Ma. desassu. 2 Yu. pañjaliko.
-------------------------------------------------
[page 344]
      [929] Atha kho bhikkhave mātali saṅgāhako sakkaṁ devānamindaṁ
 gāthāya ajjhabhāsi
          taṁ namassanti tevijjā sabbe bhummā ca khattiyā
          cattāro ca mahārājā tidasā ca yasassino
          atha ko nāma so yakkho yaṁ tvaṁ sakka namassasīti.
    [930] Yaṁ namassanti tevijjā sabbe bhummā ca khattiyā
          cattāro ca mahārājā tidasā ca yasassino
          ahañca sīlasampanne cirarattasamāhite
          sammā pabbajite vande brahmacariyaparāyane
          ye gahaṭṭhā puññakarā sīlavanto upāsakā
          dhammena dāraṁ posenti te namassāmi mātalīti.
    [931] Seṭṭhā hi kira lokasmiṁ ye tvaṁ sakka namassasi
          ahampi te namassāmi ye namassasi vāsavāti.
    [932] Idaṁ vatvāna maghavā devarājā sujampati
          puthuddisā namassitvā pamukho rathamāruhīti.
                   Navamaṁ dutiyasakkanamassanasuttaṁ
      [933] Sāvatthīnidānaṁ. < PTS. S I, 235 >Bhūtapubbaṁ bhikkhave sakko devānamindo
 mātaliṁ saṅgāhakaṁ āmantesi yojehi samma mātali sahassayuttaṁ
 ājaññarathaṁ uyyānabhūmiṁ gacchāma subhūmiṁ dassanāyāti. Evaṁ
 bhaddantavāti kho bhikkhave mātali saṅgāhako sakkassa devānamindassa
-------------------------------------------------
[page 345]
 Paṭissutvā sahassayuttaṁ ājaññarathaṁ yojetvā sakkassa
 devānamindassa paṭivedesi yutto kho te mārisa sahassayutto
 ājaññaratho yassadāni kālaṁ maññasīti. Atha kho bhikkhave
 sakko devānamindo vejayantapāsādā orohanto añjaliṁ katvā
 sudaṁ bhagavantaṁ namassati.
      [934] Atha kho bhikkhave mātali saṅgāhako sakkaṁ devānamindaṁ
 gāthāya ajjhabhāsi
          yaṁ hi devā manussā ca taṁ namassanti vāsava
          atha ko nāma so yakkho yaṁ tvaṁ sakka namassasīti.
    [935] Yo idha sammāsambuddho asmiṁ loke sadevake
          anomanāmaṁ satthāraṁ taṁ namassāmi mātali
          yesaṁ rāgo ca doso ca avijjā ca virājitā
          khīṇāsavā arahanto te namassāmi mātali
          ye rāgadosavinayā avijjāsamatikkamā
          sekkhā apacayārāmā appamattānusikkhare
          ............... Te namassāmi mātalīti.
    [936] Seṭṭhā hi kira lokasmiṁ ye tvaṁ sakka namassasi
          ahampi te namassāmi ye namassasi vāsavāti.
    [937] Idaṁ vatvāna maghavā devarājā sujampati
          bhagavantaṁ namassitvā pamukho rathamāruhīti.
-------------------------------------------------
[page 346]
                   Dasamaṁ tatiyasakkanamassanasuttaṁ
      [938] Sāvatthīnidānaṁ. Bhūtapubbaṁ bhikkhave sakko devānamindo
 mātaliṁ saṅgāhakaṁ āmantesi yojehi samma mātali sahassayuttaṁ
 ājaññarathaṁ uyyānabhūmiṁ gacchāma subhūmiṁ dassanāyāti. < PTS. S I, 236 >Evaṁ
 bhaddantavāti kho bhikkhave mātali saṅgāhako sakkassa devānamindassa
 paṭissutvā sahassayuttaṁ ājaññarathaṁ yojetvā sakkassa
 devānamindassa paṭivedesi yutto kho te mārisa sahassayutto
 ājaññaratho yassadāni kālaṁ maññasīti. Atha kho bhikkhave sakko
 devānamindo vejayantapāsādā orohanto añjaliṁ katvā sudaṁ
 bhikkhusaṅghaṁ namassati.
      [939] Atha kho bhikkhave mātali saṅgāhako sakkaṁ devānamindaṁ
 gāthāya ajjhabhāsi
          taṁ hi ete namasseyyuṁ pūtidehasayā narā
          nimuggā kuṇapasmete 1- khuppipāsā samappitā
          kiṁ nu tesaṁ pihayasi anāgārāna vāsava
          ācāraṁ isinaṁ brūhi taṁ suṇoma vaco tavāti.
    [940] Etaṁ tesaṁ pihayāmi anāgārāna mātali
          yamhā gāmā pakkamanti anapekkhā vajanti te
          na tesaṁ koṭṭhe openti na kumbhā na kaḷopiyaṁ
          paraniṭṭhitamesanā 2- tena yāpenti subbatā

  *  *  *  *  *  *
  Footnote:1 Ma. kuṇapamhete Yu. kuṇapesavete. 2 Ma. Yu. ... mesānā.
-------------------------------------------------
[page 347]
          Sumantamantino dhīrā tuṇhībhūtā samañcarā
          devā viruddhā asurehi puthumaccā ca mātali
          aviruddhā viruddhesu attadaṇḍesu nibbutā
          sādānesu anādānā te namassāmi mātalīti.
    [941] Seṭṭhā hi kira lokasmiṁ ye tvaṁ sakka namassasi
          ahampi te namassāmi ye namassasi vāsavāti.
    [942] Idaṁ vatvāna maghavā devarājā sujampati
          bhikkhusaṅghaṁ namassitvā pamukho rathamāruhīti.
                       Dutiyo vaggo.
                         Tassuddānaṁ
          vatapadena 1- tayo vuttā daḷiddañca rāmaṇeyyakaṁ
          yajamānañca vandanā tayo sakkanamassanāti.

  *  *  *  *  *  *
  Footnote:1 Yu. devā pana.
-------------------------------------------------
[page 348]
                       Sakkapañcakaṁ tatiyaṁ
                        ---------
                       paṭhamaṁ ghatvāsuttaṁ
      [943] Ekaṁ samayaṁ bhagavā sāvatthiyaṁ viharati jetavane anāthapiṇḍikassa
 ārāme. < PTS. S I, 237 >Atha kho sakko devānamindo yena bhagavā tenupasaṅkami
 upasaṅkamitvā bhagavantaṁ abhivādetvā ekamantaṁ aṭṭhāsi.
      [944] Ekamantaṁ ṭhito kho sakko devānamindo bhagavantaṁ gāthāya
 ajjhabhāsi
          kiṁsu ghatvā 1- sukhaṁ seti kiṁsu ghatvā na socati
          kissassa 2- ekadhammassa vadhaṁ rocesi gotamāti.
    [945] Kodhaṁ ghatvā sukhaṁ seti kodhaṁ ghatvā na socati
          kodhassa visamūlassa madhuraggassa vāsava
          vadhaṁ ariyā pasaṁsanti taṁ hi ghatvā na socatīti.
                      Dutiyaṁ dubbaṇṇiyasuttaṁ
      [946] Sāvatthīnidānaṁ. Bhūtapubbaṁ bhikkhave aññataro yakkho
 dubbaṇṇo okoṭimako sakkassa devānamindassa āsane nisinno
 ahosi. Tatra sudaṁ bhikkhave devā tāvatiṁsā ujjhāyanti khīyanti
 vipācenti acchariyaṁ vata bho abbhūtaṁ vata bho ayaṁ yakkho
 dubbaṇṇo okoṭimako sakkassa devānamindassa āsane nisinnoti.

  *  *  *  *  *  *
  Footnote:1 Ma. Yu. chetvā. sabbattha evaṁ ñātabbaṁ. 2 Ma. kissassu.
-------------------------------------------------
[page 349]
 Yathā yathā kho bhikkhave devā tāvatiṁsā ujjhāyanti khīyanti vipācenti
 tathā tathā so yakkho abhirūpataro ceva hoti dassanīyataro ca
 pāsādikataro ca.
      [947] Atha kho bhikkhave devā tāvatiṁsā yena sakko devānamindo
 tenupasaṅkamiṁsu upasaṅkamitvā sakkaṁ devānamindaṁ etadavocuṁ
 idha te mārisa aññataro yakkho dubbaṇṇo okoṭimako tumhākaṁ
 āsane nisinno. Tatra sudaṁ mārisa devā tāvatiṁsā ujjhāyanti
 khīyanti vipācenti acchariyaṁ vata bho abbhūtaṁ vata bho ayaṁ
 yakkho dubbaṇṇo okoṭimako < PTS. S I, 238 >sakkassa devānamindassa āsane
 nisinnoti yathā yathā kho mārisa devā tāvatiṁsā ujjhāyanti
 khīyanti vipācenti tathā tathā so yakkho abhirūpataro ceva hoti
 dassanīyataro ca pāsādikataro cāti so hi nūna mārisa kodhabhakkho
 yakkho bhavissatīti.
      [948] Atha kho bhikkhave sakko devānamindo yena so kodhabhakkho
 yakkho tenupasaṅkami upasaṅkamitvā ekaṁsaṁ uttarāsaṅgaṁ karitvā
 dakkhiṇajānumaṇḍalaṁ paṭhaviyaṁ nihatvā 1- yena so kodhabhakkho
 yakkho tenañjalimpaṇāmetvā tikkhattuṁ nāmaṁ sāveti sakvāhaṁ
 mārisa devānamindo ... Sakvāhaṁ mārisa devānamindoti. Yathā yathā
 kho bhikkhave sakko devānamindo nāmaṁ sāveti tathā tathā so
 yakkho dubbaṇṇataro ceva ahosi okoṭimakataro ca dubbaṇṇataro

  *  *  *  *  *  *
  Footnote:1 Po. nihacca. Ma. Yu. nihantvā.
-------------------------------------------------
[page 350]
 Ceva hutvā okoṭimakataro ca tatthevantaradhāyi.
      [949] Atha kho bhikkhave sakko devānamindo sake āsane
 nisīditvā deve tāvatiṁse anunayamāno tāyaṁ velāyaṁ imā gāthāyo
 abhāsi
          na sūpahatacittomhi nāvaṭṭena suvānayo
          na vo cirāhaṁ kujjhāmi kodho mayi nāvatiṭṭhati
          kuddhāhaṁ na pharusaṁ brūmi na ca dhammāni kittaye
          sanniggaṇhāmi attānaṁ sampassaṁ atthamattanoti.
                       Tatiyaṁ māyāsuttaṁ
      [950] Sāvatthīnidānaṁ. Bhūtapubbaṁ bhikkhave vepacitti asurindo
 ābādhiko ahosi dukkhito bāḷhagilāno. Atha kho bhikkhave sakko
 devānamindo yena vepacitti asurindo tenupasaṅkami gilānapucchako.
 Addasā kho bhikkhave vepacitti asurindo sakkaṁ devānamindaṁ
 dūratova āgacchantaṁ disvāna sakkaṁ devānamindaṁ etadavoca
 tikiccha maṁ devānamindāti. < PTS. S I, 239 >Vācehi maṁ vepacitti sambarimāyanti.
 Na tāvāhaṁ vācemi yāvāhaṁ mārisa asure paṭipucchāmīti. Atha
 kho bhikkhave vepacitti asurindo asure paṭipucchi vācemahaṁ mārisā
 sakkaṁ devānamindaṁ sambarimāyanti. Mā kho tvaṁ mārisa vācesi
 sakkaṁ devānamindaṁ sambarimāyanti.
      [951] Atha kho bhikkhave vepacitti asurindo sakkaṁ devānamindaṁ
-------------------------------------------------
[page 351]
 Gāthāya ajjhabhāsi
          māyāvī maghavā sakka devarājā sujampati
          upeti nirayaṁ ghoraṁ sambarova sataṁ samanti.
                      Catutthaṁ accayasuttaṁ
      [952] Ekaṁ samayaṁ bhagavā sāvatthiyaṁ viharati jetavane
 anāthapiṇḍikassa ārāme. Tena kho pana samayena dve bhikkhū
 sampayojesuṁ. Tatreko bhikkhu accasarā. Atha kho so bhikkhu
 tassa bhikkhuno santike accayaṁ accayato deseti. So bhikkhu na
 paṭiggaṇhāti.
      [953] Atha kho sambahulā bhikkhū yena bhagavā tenupasaṅkamiṁsu
 upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ
 nisinnā kho te bhikkhū bhagavantaṁ etadavocuṁ idha bhante dve
 bhikkhū sampayojesuṁ tatreko bhikkhu accasarā atha kho bhante
 so bhikkhu tassa bhikkhuno santike accayaṁ accayato deseti so
 bhikkhu na paṭiggaṇhātīti.
      [954] Dveme bhikkhave bālā. Yo ca accayaṁ accayato
 na passati yo ca accayaṁ desentassa yathādhammaṁ na paṭiggaṇhāti.
 Ime kho bhikkhave dve bālā. Dveme bhikkhave paṇḍitā.
 Yo ca accayaṁ accayato passati yo ca accayaṁ desentassa
 yathādhammaṁ paṭiggaṇhāti. Ime kho bhikkhave dve paṇḍitā.
-------------------------------------------------
[page 352]
      [955] Bhūtapubbaṁ bhikkhave sakko devānamindo sudhammāyaṁ sabhāyaṁ
 deve tāvatiṁse anunayamāno tāyaṁ velāyaṁ imaṁ gāthaṁ abhāsi
          kodho vo vasamāyātu mā ca mitte hi vo jarā
          agarahiyaṁ mā garahittha mā ca bhāsittha pesuṇaṁ
          atha pāpajanaṁ kodho pabbatovābhimaddatīti.
                      Pañcamaṁ akkodhasuttaṁ
      [956] Evamme sutaṁ ekaṁ samayaṁ bhagavā sāvatthiyaṁ viharati
 jetavane anāthapiṇḍikassa ārāme. Tatra kho bhagavā bhikkhū .pe.
      [957] Bhagavā etadavoca bhūtapubbaṁ bhikkhave sakko devānamindo
 sudhammāyaṁ sabhāyaṁ deve tāvatiṁse anunayamāno tāyaṁ velāyaṁ imaṁ
 gāthaṁ abhāsi
          mā vo kodho ajjhabhavi mā ca kujjhittha kujjhataṁ
          akkodho avihiṁsā ca ariyesu vasatī 1- sadā
          atha pāpajanaṁ kodho pabbatovābhimaddatīti.
                        Sakkapañcakaṁ.
                         Tassuddānaṁ
          ghatvā dubbaṇṇiyamāyā accayena akkodhano
          desitaṁ buddhaseṭṭhena idaṁ sakkapañcakaṁ.
                     Sakkasaṁyuttaṁ samattaṁ.

  *  *  *  *  *  *
  Footnote:1 Ma. ca paṭipadā.
-------------------------------------------------
[page 353]
                       Ekādasasaṁyuttaṁ
          devatā devaputto ca rājā māro ca bhikkhunī
          brahmā brāhmaṇavaṅgīso vanayakkhena vāsavoti.
                    Sagāthavaggo niṭṭhito.
-------------------------------------------------

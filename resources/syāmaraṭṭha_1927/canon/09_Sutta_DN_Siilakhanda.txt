[page 001]
                   Suttantapiṭake dīghanikāyassa
                       paṭhamo bhāgo
                         -------
                     sīlakkhandhavaggo paṭhamo
            namo tassa bhagavato arahato sammāsambuddhassa.
                     Brahmajālasuttaṁ paṭhamaṁ
      [1] Evamme sutaṁ. Ekaṁ samayaṁ bhagavā antarā ca rājagahaṁ
 antarā ca nāḷandaṁ addhānamaggapaṭipanno hoti mahatā bhikkhusaṁghena
 saddhiṁ pañcamattehi bhikkhusatehi. Suppiyopi kho paribbājako antarā
 ca rājagahaṁ antarā ca nāḷandaṁ addhānamaggapaṭipanno hoti saddhiṁ
 antevāsinā brahmadattena māṇavena. Tatra sudaṁ suppiyo
 paribbājako anekapariyāyena buddhassa avaṇṇaṁ bhāsati dhammassa
 avaṇṇaṁ bhāsati saṁghassa avaṇṇaṁ bhāsati. Suppiyassa pana
 paribbājakassa antevāsī brahmadatto māṇavo anekapariyāyena
 buddhassa vaṇṇaṁ bhāsati dhammassa vaṇṇaṁ bhāsati saṁghassa vaṇṇaṁ
 bhāsati. Itiha te ubho ācariyantevāsī aññamaññassa ujuvipaccanikavādā 1-
 bhagavantaṁ piṭṭhito piṭṭhito anubandhā 2- honti bhikkhusaṁghañca.
 Athakho bhagavā ambalaṭṭhikāyaṁ rājāgārake ekarattivāsaṁ upagañchi

  *  *  *  *  *  *
  Footnote:1 Sī. ujuvipaccanīkavādā. 2 anubaddhātipi pāṭho.
-------------------------------------------------
[page 002]
 Saddhiṁ bhikkhusaṁghena. Suppiyopi kho paribbājako ambalaṭṭhikāyaṁ
 rājāgārake ekarattivāsaṁ upagañchi 1- saddhiṁ antevāsinā brahmadattena
 māṇavena. Tatrapi sudaṁ suppiyo paribbājako anekapariyāyena
 buddhassa avaṇṇaṁ bhāsati dhammassa avaṇṇaṁ bhāsati saṁghassa avaṇṇaṁ
 bhāsati. Suppiyassa < PTS. D I , 2 >pana paribbājakassa antevāsī brahmadatto
 māṇavo anekapariyāyena buddhassa vaṇṇaṁ bhāsati dhammassa vaṇṇaṁ
 bhāsati saṁghassa vaṇṇaṁ bhāsati. Itiha te ubho ācariyantevāsī
 aññamaññassa ujuvipaccanikavādā bhagavantaṁ piṭṭhito piṭṭhito anubandhā
 honti bhikkhusaṁghañca. Athakho sambahulānaṁ bhikkhūnaṁ rattiyā paccūsasamayaṁ
 paccuṭṭhitānaṁ maṇḍalamāḷe sannisinnānaṁ sannipatitānaṁ ayaṁ saṁkhiyadhammo 2-
 udapādi acchariyaṁ āvuso abbhūtaṁ 3- āvuso yāvañcidaṁ tena
 bhagavatā jānatā passatā arahatā sammāsambuddhena sattānaṁ nānādhimuttikatā
 supaṭividitā 4- ayaṁ hi suppiyo paribbājako anekapariyāyena
 buddhassa avaṇṇaṁ bhāsati dhammassa avaṇṇaṁ bhāsati saṁghassa avaṇṇaṁ
 bhāsati suppiyassa pana paribbājakassa antevāsī brahmadatto
 māṇavo anekapariyāyena buddhassa vaṇṇaṁ bhāsati dhammassa vaṇṇaṁ
 bhāsati saṁghassa vaṇṇaṁ bhāsati itiha ime ubho 5- ācariyantevāsī
 aññamaññassa ujuvipaccanikavādā bhagavantaṁ piṭṭhito piṭṭhito

  *  *  *  *  *  *
  Footnote:1 upagacchītipi pāṭho. 2 saṁkhiyādhammotipi pāṭho. 3 Yu. abbhutaṁ.
 4 suppaṭividitātipi pāṭho. 5 itiha te ime ubhotipi pāṭho.
-------------------------------------------------
[page 003]
 Anubandhā honti bhikkhusaṁghañcāti. Athakho bhagavā tesaṁ bhikkhūnaṁ imaṁ
 saṁkhiyadhammaṁ viditvā yena maṇḍalamāḷo tenupasaṅkami upasaṅkamitvā
 paññatte āsane nisīdi. Nisajja kho bhagavā bhikkhū āmantesi
 kāya nuttha bhikkhave etarahi kathāya sannisinnā sannipatitā kā
 ca pana vo antarā kathā vippakatāti. Evaṁ vutte te bhikkhū
 bhagavantaṁ etadavocuṁ idha bhante amhākaṁ rattiyā paccūsasamayaṁ
 paccuṭṭhitānaṁ maṇḍalamāḷe sannisinnānaṁ sannipatitānaṁ ayaṁ saṁkhiyadhammo
 udapādi acchariyaṁ āvuso abbhūtaṁ āvuso yāvañcidaṁ tena
 bhagavatā jānatā passatā arahatā sammāsambuddhena sattānaṁ
 nānādhimuttikatā supaṭividitā ayaṁ hi suppiyo paribbājako anekapariyāyena
 buddhassa avaṇṇaṁ bhāsati dhammassa avaṇṇaṁ bhāsati
 saṁghassa avaṇṇaṁ bhāsati suppiyassa pana paribbājakassa antevāsī
 brahmadatto māṇavo anekapariyāyena buddhassa vaṇṇaṁ bhāsati
 dhammassa vaṇṇaṁ bhāsati saṁghassa vaṇṇaṁ bhāsati itiha ime
 ubho ācariyantevāsī aññamaññassa ujuvipaccanikavādā bhagavantaṁ
 piṭṭhito piṭṭhito anubandhā honti bhikkhusaṁghañcāti ayaṁ kho no
 bhante antarā kathā vippakatā atha bhagavā anuppattoti.
 Mamaṁ vā bhikkhave pare avaṇṇaṁ bhāseyyuṁ dhammassa vā avaṇṇaṁ
 bhāseyyuṁ saṁghassa vā < PTS. D I , 3 >avaṇṇaṁ bhāseyyuṁ tatra tumhehi na
 āghāto na apaccayo na cetaso anabhiraddhi karaṇīyā. Mamaṁ vā
-------------------------------------------------
[page 004]
 Bhikkhave pare avaṇṇaṁ bhāseyyuṁ dhammassa vā avaṇṇaṁ bhāseyyuṁ
 saṁghassa vā avaṇṇaṁ bhāseyyuṁ tatra ce tumhe assatha kupitā
 vā anattamanā vā tumhaññevassa tena antarāyo. Mamaṁ vā bhikkhave
 pare avaṇṇaṁ bhāseyyuṁ dhammassa vā avaṇṇaṁ bhāseyyuṁ saṁghassa vā
 avaṇṇaṁ bhāseyyuṁ tatra ce tumhe assatha kupitā vā anattamanā
 vā apinu tumhe paresaṁ subhāsitaṁ vā dubbhāsitaṁ vā ājāneyyāthāti.
 Nohetaṁ bhante. Mamaṁ vā bhikkhave pare avaṇṇaṁ bhāseyyuṁ
 dhammassa vā avaṇṇaṁ bhāseyyuṁ saṁghassa vā avaṇṇaṁ bhāseyyuṁ
 tatra tumhehi abhūtaṁ abhūtato nibbeṭhetabbaṁ itipetaṁ abhūtaṁ
 itipetaṁ atacchaṁ natthipetaṁ amhesu na ca panetaṁ amhesu saṁvijjatīti.
 Mamaṁ vā bhikkhave pare vaṇṇaṁ bhāseyyuṁ dhammassa vā vaṇṇaṁ
 bhāseyyuṁ saṁghassa vā vaṇṇaṁ bhāseyyuṁ tatra tumhehi na ānando na
 somanassaṁ na cetaso ubbilāvitattaṁ karaṇīyaṁ. Mamaṁ vā bhikkhave pare
 vaṇṇaṁ bhāseyyuṁ dhammassa vā vaṇṇaṁ bhāseyyuṁ saṁghassa vā vaṇṇaṁ
 bhāseyyuṁ tatra ce tumhe bhikkhave assatha ānandino sumanā
 ubbilāvitattā tumhaññevassa tena antarāyo. Mamaṁ vā bhikkhave
 pare vaṇṇaṁ bhāseyyuṁ dhammassa vā vaṇṇaṁ bhāseyyuṁ saṁghassa vā
 vaṇṇaṁ bhāseyyuṁ tatra tumhehi bhūtaṁ bhūtato paṭijānitabbaṁ itipetaṁ
 bhūtaṁ itipetaṁ tacchaṁ atthipetaṁ amhesu saṁvijjati ca panetaṁ amhesūti.
      [2] Appamattakaṁ kho panetaṁ bhikkhave oramattakaṁ sīlamattakaṁ yena
-------------------------------------------------
[page 005]
 Puthujjano tathāgatassa vaṇṇaṁ vadamāno vadeyya. Katamañcetaṁ
 bhikkhave appamattakaṁ oramattakaṁ sīlamattakaṁ yena puthujjano tathāgatassa
 vaṇṇaṁ vadamāno vadeyya.
      [3] < PTS. D I , 4 >Pāṇātipātaṁ pahāya pāṇātipātā paṭivirato samaṇo
 gotamo nihitadaṇḍo nihitasattho lajjī dayāpanno sabbapāṇabhūtahitānukampī
 viharatīti. Iti vā hi bhikkhave puthujjano tathāgatassa
 vaṇṇaṁ vadamāno vadeyya. Adinnādānaṁ pahāya adinnādānā
 paṭivirato samaṇo gotamo dinnādāyī dinnapāṭikaṁkhī athenena sucibhūtena
 attanā viharatīti. Iti vā hi bhikkhave puthujjano tathāgatassa vaṇṇaṁ
 vadamāno vadeyya. Abrahmacariyaṁ pahāya brahmacārī samaṇo
 gotamo ārācārī virato methunā gāmadhammāti. Iti vā hi
 bhikkhave puthujjano tathāgatassa vaṇṇaṁ vadamāno vadeyya.
      [4] Musāvādaṁ pahāya musāvādā paṭivirato samaṇo gotamo
 saccavādī saccasandho ṭheto 1- paccayiko avisaṁvādako lokassāti.
 Iti vā hi bhikkhave puthujjano tathāgatassa vaṇṇaṁ vadamāno
 vadeyya. Pisuṇaṁ vācaṁ pahāya pisuṇāya vācāya paṭivirato samaṇo
 gotamo ito sutvā na amutra akkhātā imesaṁ bhedāya amutra
 vā sutvā na imesaṁ akkhātā amūsaṁ bhedāya. Iti bhinnānaṁ
 vā sandhātā sahitānaṁ vā anuppadātā samaggārāmo samaggarato

  *  *  *  *  *  *
  Footnote:1 Sī. theto.
-------------------------------------------------
[page 006]
 Samagganandī samaggakaraṇiṁ vācaṁ bhāsitāti. Iti vā hi bhikkhave
 puthujjano tathāgatassa vaṇṇaṁ vadamāno vadeyya. Pharusaṁ vācaṁ
 pahāya pharusāya vācāya paṭivirato samaṇo gotamo yā sā vācā
 nelā kaṇṇasukhā pemanīyā hadayaṅgamā porī bahujanakantā bahujanamanāpā
 tathārūpiṁ vācaṁ bhāsitāti. Iti vā hi bhikkhave puthujjano
 tathāgatassa vaṇṇaṁ vadamāno vadeyya. Samphappalāpaṁ pahāya
 samphappalāpā paṭivirato samaṇo gotamo kālavādī bhūtavādī atthavādī
 dhammavādī vinayavādī nidhānavatiṁ vācaṁ bhāsitā kālena < PTS. D I , 5 >sāpadesaṁ
 pariyantavatiṁ atthasañhitanti. Iti vā hi bhikkhave puthujjano
 tathāgatassa vaṇṇaṁ vadamāno vadeyya.
      [5] Bījagāmabhūtagāmasamārambhā paṭivirato samaṇo gotamoti.
 Iti vā hi bhikkhave .pe.
      [6] Ekabhattiko samaṇo gotamo rattūparato virato vikālabhojanā.
 Naccagītavāditavisūkadassanā paṭivirato samaṇo gotamo.
 Mālāgandhavilepanadhāraṇamaṇḍanavibhūsanaṭṭhānā paṭivirato samaṇo gotamo.
 Uccāsayanamahāsayanā paṭivirato samaṇo gotamo. Jātarūparajatapaṭiggahaṇā
 paṭivirato samaṇo gotamo.
      [7] Āmakadhaññapaṭiggahaṇā paṭivirato samaṇo gotamo.
 Āmakamaṁsapaṭiggahaṇā paṭivirato samaṇo gotamo. Itthīkumārikapaṭiggahaṇā
 paṭivirato samaṇo gotamo. Dāsīdāsapaṭiggahaṇā paṭivirato samaṇo
-------------------------------------------------
[page 007]
 Gotamo. Ajeḷakapaṭiggahaṇā paṭivirato samaṇo gotamo. Kukkuṭasūkarapaṭiggahaṇā
 paṭivirato samaṇo gotamo. Hatthigavassavaḷavāpaṭiggahaṇā
 paṭivirato samaṇo gotamo. Khettavatthupaṭiggahaṇā
 paṭivirato samaṇo gotamo.
      [8] Dūteyyapahiṇagamanānuyogā paṭivirato samaṇo gotamo.
 Kayavikkayā paṭivirato samaṇo gotamo. Tulākūṭakaṁsakūṭamānakūṭā
 paṭivirato samaṇo gotamo. Ukkoṭanavañcananikatisāviyogā paṭivirato
 samaṇo gotamo. Chedanavadhabandhanaviparāmosāalopasahasākārā paṭivirato
 samaṇo gotamoti. Iti vā hi bhikkhave puthujjano tathāgatassa
 vaṇṇaṁ vadamāno vadeyya.
                       Cūḷasīlaṁ niṭṭhitaṁ.
      [9] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpaṁ bījagāmabhūtagāmasamārambhaṁ anuyuttā
 viharanti. Seyyathīdaṁ. Mūlabījaṁ khandhabījaṁ phalabījaṁ aggabījaṁ bījabījameva
 pañcamaṁ iti vā. Iti evarūpā bījagāmabhūtagāmasamārambhā paṭivirato
 samaṇo gotamoti. Iti vā hi bhikkhave puthujjano tathāgatassa
 vaṇṇaṁ vadamāno vadeyya.
      [10] < PTS. D I , 6 >Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpaṁ sannidhikārakaparibhogaṁ 1- anuyuttā

  *  *  *  *  *  *
  Footnote:1 sannidhikāraparibhogantipi pāṭho.
-------------------------------------------------
[page 008]
 Viharanti. Seyyathīdaṁ. Annasannidhi 1- pānasannidhi vatthasannidhi
 yānasannidhi sayanasannidhi vilepanasannidhi gandhasannidhi āmisasannidhi iti
 vā. Iti evarūpā sannidhikārakaparibhogā paṭivirato samaṇo
 gotamoti. Iti vā hi bhikkhave puthujjano tathāgatassa vaṇṇaṁ
 vadamāno vadeyya.
      [11] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpaṁ visūkadassanaṁ anuyuttā viharanti.
 Seyyathīdaṁ. Naccaṁ gītaṁ vāditaṁ pekkhaṁ akkhānaṁ pāṇissaraṁ vetāḷaṁ
 kumbhathūnaṁ sobhanagarakaṁ 2- caṇḍālaṁ vaṁsaṁ dhovanaṁ hatthiyuddhaṁ assayuddhaṁ
 mahisayuddhaṁ usabhayuddhaṁ ajayuddhaṁ meṇḍayuddhaṁ kukkuṭayuddhaṁ vaṭṭakayuddhaṁ
 daṇḍayuddhaṁ muṭṭhiyuddhaṁ nibbuddhaṁ uyyodhikaṁ balaggaṁ senābyūhaṁ
 anīkadassanaṁ iti vā. Iti evarūpā visūkadassanā paṭivirato
 samaṇo gotamoti. Iti vā hi bhikkhave puthujjano tathāgatassa
 vaṇṇaṁ vadamāno vadeyya.
      [12] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpaṁ jūtappamādaṭṭhānānuyogamanuyuttā
 viharanti. Seyyathīdaṁ. Aṭṭhapadaṁ dasapadaṁ ākāsaṁ parihārapathaṁ
 santikaṁ khalikaṁ 3- ghaṭikaṁ salākahatthaṁ akkhaṁ paṅgacīraṁ vaṅkakaṁ mokkhacikaṁ

  *  *  *  *  *  *
  Footnote:1 annasannidhintipi annasannidhītipi dissati. 2 sobhananaṅgarakantipi
 sobhaṇagarakantipi sobhanakaraṇantipi sobhaṇakantipi pāṭhantaraṁ. 3 balikaṁ.
-------------------------------------------------
[page 009]
 Ciṅgulikaṁ 1- pattāḷhakaṁ rathakaṁ < PTS. D I , 7 >dhanukaṁ akkhalikaṁ manesikaṁ 2- yathāvajjaṁ iti
 vā. Iti evarūpā jūtappamādaṭṭhānānuyogā paṭivirato samaṇo
 gotamoti. Iti vā hi bhikkhave puthujjano tathāgatassa vaṇṇaṁ
 vadamāno vadeyya.
      [13] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpaṁ uccāsayanamahāsayanaṁ anuyuttā
 viharanti. Seyyathīdaṁ. Āsandiṁ pallaṅkaṁ goṇakaṁ cittakaṁ paṭikaṁ
 paṭalikaṁ tūlikaṁ vikatikaṁ uddhalomiṁ 3- ekantalomiṁ kaṭṭhissaṁ 4- koseyyaṁ
 kuttakaṁ 5- hatthattharaṁ assattharaṁ rathattharaṁ ajinappaveṇiṁ kādalimigapavarapaccattharaṇaṁ
 sauttaracchadaṁ ubhatolohitakūpadhānaṁ iti vā. Iti
 evarūpā uccāsayanamahāsayanā paṭivirato samaṇo gotamoti. Iti
 vā hi bhikkhave puthujjano tathāgatassa vaṇṇaṁ vadamāno vadeyya.
      [14] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpaṁ maṇḍanavibhūsanaṭṭhānānuyogaṁ anuyuttā
 viharanti. Seyyathīdaṁ. Ucchādanaṁ parimaddanaṁ nahāpanaṁ sambāhanaṁ ādāsaṁ
 añjanaṁ mālāvilepanaṁ mukhacuṇṇakaṁ mukhālepaṁ 6- hatthabandhaṁ sikhābandhaṁ
 daṇḍaṁ nālikaṁ asiṁ khaggaṁ chattaṁ citrupāhanaṁ uṇhīsaṁ maṇiṁ vālavījaniṁ
 odātāni vatthāni dīghadasāni iti vā. Iti evarūpā

  *  *  *  *  *  *
  Footnote:1 ciṅgulakaṁ. 2 mānesikaṁ. 3 uddalomiṁ. 4 kaṭṭissaṁ.
 5 kuṭṭakaṁ. 6 mukhālepanaṁ.
-------------------------------------------------
[page 010]
 Maṇḍanavibhūsanaṭṭhānānuyogā paṭivirato samaṇo gotamoti. Iti vā hi
 bhikkhave puthujjano tathāgatassa vaṇṇaṁ vadamāno vadeyya.
      [15] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpaṁ tiracchānakathaṁ anuyuttā viharanti.
 Seyyathīdaṁ. Rājakathaṁ corakathaṁ mahāmattakathaṁ senākathaṁ bhayakathaṁ
 yuddhakathaṁ annakathaṁ pānakathaṁ vatthakathaṁ sayanakathaṁ mālākathaṁ gandhakathaṁ
 ñātikathaṁ yānakathaṁ gāmakathaṁ nigamakathaṁ nagarakathaṁ janapadakathaṁ itthīkathaṁ
 purisakathaṁ 1- sūrakathaṁ visikhākathaṁ kumbhaṭṭhānakathaṁ pubbapetakathaṁ nānattakathaṁ
 lokakkhāyikaṁ samuddakkhāyikaṁ iti bhavābhavakathaṁ iti vā. Iti
 evarūpāya tiracchānakathāya paṭivirato samaṇo gotamoti. Iti
 vā hi bhikkhave puthujjano tathāgatassa vaṇṇaṁ vadamāno vadeyya.
      [16] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpaṁ viggāhikakathaṁ anuyuttā viharanti.
 Seyyathīdaṁ. Na tvaṁ imaṁ dhammavinayaṁ ājānāsi ahaṁ imaṁ dhammavinayaṁ
 ājānāmi. Kiṁ tvaṁ imaṁ dhammavinayaṁ ājānissasi micchāpaṭipanno
 tvamasi ahamasmi sammāpaṭipanno. Sahitaṁ me asahitante. Pure
 vacanīyaṁ pacchā avaca. Pacchā vacanīyaṁ pure avaca. Adhiciṇṇante
 vipparāvattaṁ. Āropito te vādo. Niggahito tvamasi. Cara
 vādappamokkhāya nibbeṭhehi vā sace pahosīti. Iti evarūpāya

  *  *  *  *  *  *
  Footnote:1 Sī. purisakathanti idaṁ natthi.
-------------------------------------------------
[page 011]
 Viggāhikakathāya paṭivirato samaṇo gotamoti. Iti vā hi bhikkhave
 puthujjano tathāgatassa vaṇṇaṁ vadamāno vadeyya.
      [17] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpaṁ dūteyyapahiṇagamanānuyogaṁ anuyuttā
 viharanti. Seyyathīdaṁ. Raññaṁ rājamahāmattānaṁ khattiyānaṁ brāhmaṇānaṁ
 gahapatikānaṁ kumārānaṁ idha gaccha amutra gaccha idaṁ hara amutra idaṁ
 āharāti. Iti evarūpā dūteyyapahiṇagamanānuyogā paṭivirato
 samaṇo gotamoti. Iti vā hi bhikkhave puthujjano tathāgatassa
 vaṇṇaṁ vadamāno vadeyya.
      [18] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te kuhakā ca honti lapakā ca nemittikā
 ca nippesikā ca lābhena ca lābhaṁ nijigiṁsitāro. Iti evarūpā
 kuhanalapanā paṭivirato samaṇo gotamoti. Iti vā hi bhikkhave
 puthujjano tathāgatassa vaṇṇaṁ vadamāno vadeyya.
                      Majjhimasīlaṁ niṭṭhitaṁ.
      [19] < PTS. D I , 9 >Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpāya tiracchānavijjāya micchājīvena
 jīvikaṁ kappenti. Seyyathīdaṁ. Aṅgaṁ nimittaṁ uppādaṁ supinaṁ
 lakkhaṇaṁ mūsikacchinnaṁ aggihomaṁ dabbihomaṁ thusahomaṁ kaṇahomaṁ
 taṇḍulahomaṁ sappihomaṁ telahomaṁ mukhahomaṁ lohitahomaṁ aṅgavijjā
-------------------------------------------------
[page 012]
 Vatthuvijjā khettavijjā sivavijjā bhūtavijjā bhūrivijjā ahivijjā
 visavijjā vicchikavijjā mūsikavijjā sakuṇavijjā vāyasavijjā pakkajjhānaṁ
 saraparittānaṁ migacakkaṁ iti vā. Iti evarūpāya tiracchānavijjāya
 micchājīvā paṭivirato samaṇo gotamoti. Iti vā hi bhikkhave
 puthujjano tathāgatassa vaṇṇaṁ vadamāno vadeyya.
      [20] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpāya tiracchānavijjāya micchājīvena
 jīvikaṁ kappenti. Seyyathīdaṁ. Maṇilakkhaṇaṁ daṇḍalakkhaṇaṁ vatthalakkhaṇaṁ
 satthalakkhaṇaṁ 1- asilakkhaṇaṁ usulakkhaṇaṁ dhanulakkhaṇaṁ āvudhalakkhaṇaṁ 2-
 itthīlakkhaṇaṁ purisalakkhaṇaṁ kumāralakkhaṇaṁ kumārīlakkhaṇaṁ dāsalakkhaṇaṁ
 dāsīlakkhaṇaṁ hatthilakkhaṇaṁ assalakkhaṇaṁ mahisalakkhaṇaṁ usabhalakkhaṇaṁ
 golakkhaṇaṁ ajalakkhaṇaṁ meṇḍalakkhaṇaṁ kukkuṭalakkhaṇaṁ vaṭṭakalakkhaṇaṁ
 godhālakkhaṇaṁ kaṇṇikālakkhaṇaṁ kacchapalakkhaṇaṁ migalakkhaṇaṁ iti vā.
 Iti evarūpāya tiracchānavijjāya micchājīvā paṭivirato samaṇo
 gotamoti. Iti vā hi bhikkhave puthujjano tathāgatassa vaṇṇaṁ
 vadamāno vadeyya.
      [21] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpāya tiracchānavijjāya micchājīvena
 jīvikaṁ kappenti. Seyyathīdaṁ. Raññaṁ niyyānaṁ bhavissati.

  *  *  *  *  *  *
  Footnote:1 Sī. Yu. satthalakkhaṇanti idaṁ na dissati. 2 Sī. āyudhalakkhaṇaṁ.
-------------------------------------------------
[page 013]
 Raññaṁ aniyyānaṁ bhavissati. Abbhantarānaṁ < PTS. D I , 10 >raññaṁ upayānaṁ bhavissati.
 Bāhirānaṁ raññaṁ apayānaṁ bhavissati. Bāhirānaṁ raññaṁ upayānaṁ
 bhavissati. Abbhantarānaṁ raññaṁ apayānaṁ bhavissati. Abbhantarānaṁ
 raññaṁ jayo bhavissati. Bāhirānaṁ raññaṁ parājayo bhavissati.
 Bāhirānaṁ raññaṁ jayo bhavissati. Abbhantarānaṁ raññaṁ parājayo
 bhavissati. Iti imassa jayo bhavissati imassa parājayo
 bhavissati iti vā. Iti evarūpāya tiracchānavijjāya micchājīvā
 paṭivirato samaṇo gotamoti. Iti vā hi bhikkhave puthujjano
 tathāgatassa vaṇṇaṁ vadamāno vadeyya.
      [22] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpāya tiracchānavijjāya micchājīvena
 jīvikaṁ kappenti. Seyyathīdaṁ. Candaggāho bhavissati. Suriyaggāho
 bhavissati. Nakkhattaggāho bhavissati. Candimasuriyānaṁ pathagamanaṁ
 bhavissati. Candimasuriyānaṁ uppathagamanaṁ bhavissati. Nakkhattānaṁ
 pathagamanaṁ bhavissati. Nakkhattānaṁ uppathagamanaṁ bhavissati. Ukkāpāto
 bhavissati. Disāḍāho bhavissati. Bhūmicālo bhavissati. Devadundubhi
 bhavissati. Candimasuriyanakkhattānaṁ uggamanaṁ oggamanaṁ saṁkilesaṁ
 vodānaṁ bhavissati. Evaṁvipāko candaggāho bhavissati. Evaṁvipāko
 suriyaggāho bhavissati. Evaṁvipāko nakkhattaggāho bhavissati.
 Evaṁvipākaṁ candimasuriyānaṁ pathagamanaṁ bhavissati. Evaṁvipākaṁ candimasuriyānaṁ
-------------------------------------------------
[page 014]
 Uppathagamanaṁ bhavissati. Evaṁvipākaṁ nakkhattānaṁ pathagamanaṁ
 bhavissati. Evaṁvipākaṁ nakkhattānaṁ uppathagamanaṁ bhavissati. Evaṁvipāko
 ukkāpāto bhavissati. Evaṁvipāko disāḍāho bhavissati.
 Evaṁvipāko bhūmicālo bhavissati. Evaṁvipāko 1- devadundubhi bhavissati.
 Evaṁvipākaṁ candimasuriyanakkhattānaṁ uggamanaṁ oggamanaṁ saṁkilesaṁ vodānaṁ
 bhavissati iti < PTS. D I , 11 >vā. Iti evarūpāya tiracchānavijjāya micchājīvā
 paṭivirato samaṇo gotamoti. Iti vā hi bhikkhave puthujjano
 tathāgatassa vaṇṇaṁ vadamāno vadeyya.
      [23] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpāya tiracchānavijjāya micchājīvena jīvikaṁ
 kappenti. Seyyathīdaṁ. Suvuṭṭhikā bhavissati. Dubbuṭṭhikā bhavissati.
 Subhikkhaṁ bhavissati. Dubbhikkhaṁ bhavissati. Khemaṁ bhavissati.
 Bhayaṁ bhavissati. Rogo bhavissati. Ārogyaṁ bhavissati. Muddā
 gaṇanā saṁkhānaṁ kāveyyaṁ lokāyataṁ iti vā. Iti evarūpāya
 tiracchānavijjāya micchājīvā paṭivirato samaṇo gotamoti. Iti
 vā hi bhikkhave puthujjano tathāgatassa vaṇṇaṁ vadamāno vadeyya.
      [24] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpāya tiracchānavijjāya micchājīvena
 jīvikaṁ kappenti. Seyyathīdaṁ. Āvāhanaṁ vivāhanaṁ saṁvadanaṁ vivadanaṁ

  *  *  *  *  *  *
  Footnote:1 evaṁvipākāti pāṭhena bhavitabbaṁ.
-------------------------------------------------
[page 015]
 Saṅkiraṇaṁ vikiraṇaṁ subhagakaraṇaṁ dubbhagakaraṇaṁ viruddhagabbhakaraṇaṁ jivhānibandhanaṁ
 hanusaṁhananaṁ hatthābhijappanaṁ kaṇṇajappanaṁ ādāsapaṇhaṁ
 kumārīpaṇhaṁ devapaṇhaṁ ādiccupaṭṭhānaṁ mahatupaṭṭhānaṁ abbhujjalanaṁ
 sirīvhāyanaṁ iti vā. Iti evarūpāya tiracchānavijjāya micchājīvā
 paṭivirato samaṇo gotamoti. Iti vā hi bhikkhave puthujjano
 tathāgatassa vaṇṇaṁ vadamāno vadeyya.
      [25] < PTS. D I , 12 >Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpāya tiracchānavijjāya micchājīvena
 jīvikaṁ kappenti. Seyyathīdaṁ. Santikammaṁ paṇidhikammaṁ bhūttikammaṁ 1-
 bhūrikammaṁ vassakammaṁ vossakammaṁ vatthukammaṁ vatthuparikaraṇaṁ ācamanaṁ
 nahāpanaṁ jūhanaṁ vamanaṁ virecanaṁ uddhavirecanaṁ adhovirecanaṁ sīsavirecanaṁ
 kaṇṇatelaṁ nettappānaṁ natthukammaṁ añjanaṁ paccañjanaṁ sālākiyaṁ
 sallakattiyaṁ dārakatikicchā mūlabhesajjānaṁ anuppadānaṁ osadhīnaṁ
 paṭimokkho iti vā. Iti evarūpāya tiracchānavijjāya micchājīvā
 paṭivirato samaṇo gotamoti. Iti vā hi bhikkhave puthujjano
 tathāgatassa vaṇṇaṁ vadamāno vadeyya. Idaṁ kho taṁ bhikkhave
 appamattakaṁ oramattakaṁ sīlamattakaṁ yena puthujjano tathāgatassa
 vaṇṇaṁ vadamāno vadeyya.
                      Mahāsīlaṁ niṭṭhitaṁ.

  *  *  *  *  *  *
  Footnote:1 Sī. Yu. bhūttikammanti idaṁ natthi.
-------------------------------------------------
[page 016]
      [26] Atthi bhikkhave aññe va dhammā gambhīrā duddasā duranubodhā
 santā paṇītā atakkāvacarā nipuṇā paṇḍitavedanīyā ye tathāgato
 sayaṁ abhiññā sacchikatvā pavedeti yehi tathāgatassa yathābhuccaṁ
 vaṇṇaṁ sammā vadamānā vadeyyuṁ. Katame ca te bhikkhave dhammā
 gambhīrā duddasā duranubodhā santā paṇītā atakkāvacarā nipuṇā
 paṇḍitavedanīyā ye tathāgato sayaṁ abhiññā sacchikatvā pavedeti
 yehi tathāgatassa yathābhuccaṁ vaṇṇaṁ sammā vadamānā vadeyyuṁ.
      [27] Santi bhikkhave eke samaṇabrāhmaṇā pubbantakappikā
 pubbantānudiṭṭhino pubbantaṁ ārabbha anekavihitāni < PTS. D I , 13 >adhimuttipadāni
 abhivadanti aṭṭhārasahi vatthūhi. Te ca bhonto samaṇabrāhmaṇā
 kimāgamma kimārabbha pubbantakappikā pubbantānudiṭṭhino pubbantaṁ
 ārabbha anekavihitāni adhimuttipadāni abhivadanti aṭṭhārasahi vatthūhi.
 Santi bhikkhave eke samaṇabrāhmaṇā sassatavādā sassataṁ attānañca
 lokañca paññapenti 1- catūhi vatthūhi. Te ca bhonto samaṇabrāhmaṇā
 kimāgamma kimārabbha sassatavādā sassataṁ attānañca lokañca
 paññapenti catūhi vatthūhi. Idha bhikkhave ekacco samaṇo
 vā brāhmaṇo vā ātappamanvāya padhānamanvāya anuyogamanvāya
 appamādamanvāya sammāmanasikāramanvāya tathārūpaṁ cetosamādhiṁ
 phusati yathā samāhite citte (2- parisuddhe pariyodāte anaṅgaṇe

  *  *  *  *  *  *
  Footnote:1 paññāpenti. 2 Sī. parisuddhetyādīni natthi.
-------------------------------------------------
[page 017]
 Vigatūpakkilese) anekavihitaṁ pubbenivāsaṁ anussarati. Seyyathīdaṁ.
 Ekampi jātiṁ dvepi jātiyo tissopi jātiyo catassopi jātiyo
 pañcapi jātiyo dasapi jātiyo vīsampi 1- jātiyo tiṁsampi 2- jātiyo
 cattāḷīsampi 3- jātiyo paññāsampi jātiyo jātisatampi jātisahassampi
 jātisatasahassampi anekānipi jātisatāni anekānipi jātisahassāni
 anekānipi jātisatasahassāni. Amutrāsiṁ evaṁnāmo
 evaṁgotto evaṁvaṇṇo evamāhāro evaṁsukhadukkhapaṭisaṁvedī evamāyupariyanto
 so tato cuto amutra udapādiṁ 4- tatrāpāsiṁ evaṁnāmo
 evaṁgotto evaṁvaṇṇo evamāhāro evaṁsukhadukkhapaṭisaṁvedī
 evamāyupariyanto so tato cuto idhūpapannoti. Iti sākāraṁ
 sauddesaṁ anekavihitaṁ pubbenivāsaṁ < PTS. D I , 14 >anussarati. So evamāha
 sassato attā ca loko ca vañjho kūṭaṭṭho esikaṭṭhāyī ṭhito 5-
 te ca sattā sandhāvanti saṁsaranti cavanti upapajjanti atthitveva
 sassatisamaṁ. Taṁ kissa hetu. Ahaṁ hi ātappamanvāya padhānamanvāya
 anuyogamanvāya appamādamanvāya sammāmanasikāramanvāya tathārūpaṁ
 cetosamādhiṁ phusāmi yathā samāhite citte anekavihitaṁ pubbenivāsaṁ
 anussarāmi. Seyyathīdaṁ. Ekampi jātiṁ dvepi jātiyo
 tissopi jātiyo catassopi jātiyo pañcapi jātiyo dasapi jātiyo

  *  *  *  *  *  *
  Footnote:1 vīsatimpi. 2 Yu. tīsampi. 3 cattārīsampi. 4 uppādiṁ.
 5 ekaṭṭhāyiṭṭhito.
-------------------------------------------------
[page 018]
 Vīsampi jātiyo tiṁsampi jātiyo cattāḷīsampi jātiyo paññāsampi
 jātiyo jātisatampi jātisahassampi jātisatasahassampi anekānipi
 jātisatāni anekānipi jātisahassāni anekānipi jātisatasahassāni.
 Amutrāsiṁ evaṁnāmo evaṁgotto evaṁvaṇṇo evamāhāro
 evaṁsukhadukkhapaṭisaṁvedī evamāyupariyanto so tato cuto amutra udapādiṁ
 tatrāpāsiṁ evaṁnāmo evaṁgotto evaṁvaṇṇo evamāhāro
 evaṁsukhadukkhapaṭisaṁvedī evamāyupariyanto so tato cuto idhūpapannoti.
 Iti sākāraṁ sauddesaṁ anekavihitaṁ pubbenivāsaṁ anussarāmi.
 Imināmahaṁ etaṁ jānāmi yathā sassato attā ca loko ca vañjho
 kūṭaṭṭho esikaṭṭhāyī ṭhito te ca sattā sandhāvanti saṁsaranti
 cavanti upapajjanti atthitveva sassatisamanti. Idaṁ bhikkhave paṭhamaṁ
 ṭhānaṁ yaṁ āgamma yaṁ ārabbha eke samaṇabrāhmaṇā sassatavādā
 sassataṁ attānañca lokañca paññapenti.
      [28] Dutiye ca bhonto samaṇabrāhmaṇā kimāgamma kimārabbha
 sassatavādā sassataṁ attānañca lokañca paññapenti. Idha
 bhikkhave ekacco samaṇo vā brāhmaṇo vā ātappamanvāya
 padhānamanvāya anuyogamanvāya appamādamanvāya sammāmanasikāramanvāya
 tathārūpaṁ cetosamādhiṁ phusati yathā samāhite citte anekavihitaṁ
 pubbenivāsaṁ anussarati. Seyyathīdaṁ. Ekampi saṁvaṭṭavivaṭṭaṁ dvepi
 saṁvaṭṭavivaṭṭāni tīṇipi saṁvaṭṭavivaṭṭāni cattāripi saṁvaṭṭavivaṭṭāni
-------------------------------------------------
[page 019]
 Pañcapi saṁvaṭṭavivaṭṭāni dasapi saṁvaṭṭavivaṭṭāni. Amutrāsiṁ evaṁnāmo
 evaṁgotto evaṁvaṇṇo evamāhāro evaṁsukhadukkhapaṭisaṁvedī < PTS. D I , 15 >evamāyupariyanto
 so tato cuto amutra udapādiṁ tatrāpāsiṁ evaṁnāmo
 evaṁgotto evaṁvaṇṇo evamāhāro evaṁsukhadukkhapaṭisaṁvedī evamāyupariyanto
 so tato cuto idhūpapannoti. Iti sākāraṁ sauddesaṁ
 anekavihitaṁ pubbenivāsaṁ anussarati. So evamāha sassato
 attā ca loko ca vañjho kūṭaṭṭho esikaṭṭhāyī ṭhito te
 ca sattā sandhāvanti saṁsaranti cavanti upapajjanti atthitveva
 sassatisamaṁ. Taṁ kissa hetu. Ahañhi ātappamanvāya padhānamanvāya
 anuyogamanvāya appamādamanvāya sammāmanasikāramanvāya tathārūpaṁ
 cetosamādhiṁ phusāmi yathā samāhite citte anekavihitaṁ pubbenivāsaṁ
 anussarāmi. Seyyathīdaṁ. Ekampi saṁvaṭṭavivaṭṭaṁ dvepi saṁvaṭṭavivaṭṭāni
 tīṇipi saṁvaṭṭavivaṭṭāni cattāripi saṁvaṭṭavivaṭṭāni pañcapi saṁvaṭṭavivaṭṭāni
 dasapi saṁvaṭṭavivaṭṭāni amutrāsiṁ evaṁnāmo evaṁgotto
 evaṁvaṇṇo evamāhāro evaṁsukhadukkhapaṭisaṁvedī evamāyupariyanto so
 tato cuto amutra udapādiṁ tatrāpāsiṁ evaṁnāmo evaṁgotto
 evaṁvaṇṇo evamāhāro evaṁsukhadukkhapaṭisaṁvedī evamāyupariyanto so
 tato cuto idhūpapannoti. Iti sākāraṁ sauddesaṁ anekavihitaṁ
 pubbenivāsaṁ anussarāmi. Imināmahaṁ etaṁ jānāmi yathā sassato
 attā ca loko ca vañjho kūṭaṭṭho esikaṭṭhāyī ṭhito te
-------------------------------------------------
[page 020]
 Ca sattā sandhāvanti saṁsaranti cavanti upapajjanti atthitveva
 sassatisamanti. Idaṁ bhikkhave dutiyaṁ ṭhānaṁ yaṁ āgamma yaṁ ārabbha
 eke samaṇabrāhmaṇā sassatavādā sassataṁ attānañca lokañca
 paññapenti.
      [29] Tatiye ca bhonto samaṇabrāhmaṇā kimāgamma kimārabbha
 sassatavādā sassataṁ attānañca lokañca paññapenti. Idha
 bhikkhave ekacco samaṇo vā brāhmaṇo vā ātappamanvāya
 padhānamanvāya anuyogamanvāya appamādamanvāya sammāmanasikāramanvāya
 tathārūpaṁ cetosamādhiṁ phusati yathā samāhite citte anekavihitaṁ
 pubbenivāsaṁ anussarati. Seyyathīdaṁ. Dasapi saṁvaṭṭavivaṭṭāni vīsampi
 saṁvaṭṭavivaṭṭāni tiṁsampi saṁvaṭṭavivaṭṭāni cattāḷīsampi saṁvaṭṭavivaṭṭāni.
 Amutrāsiṁ evaṁnāmo evaṁgotto evaṁvaṇṇo evamāhāro
 evaṁsukhadukkhapaṭisaṁvedī evamāyupariyanto so tato cuto amutra
 udapādiṁ tatrāpāsiṁ evaṁnāmo evaṁgotto evaṁvaṇṇo evamāhāro
 evaṁsukhadukkhapaṭisaṁvedī evamāyupariyanto so tato cuto idhūpapannoti.
 Iti sākāraṁ sauddesaṁ anekavihitaṁ pubbenivāsaṁ anussarati. So
 evamāha sassato attā ca < PTS. D I , 16 >loko ca vañjho kūṭaṭṭho esikaṭṭhāyī
 ṭhito te ca sattā sandhāvanti saṁsaranti cavanti upapajjanti
 atthitveva sassatisamaṁ. Taṁ kissa hetu. Ahañhi ātappamanvāya
 padhānamanvāya anuyogamanvāya appamādamanvāya sammāmanasikāramanvāya
-------------------------------------------------
[page 021]
 Tathārūpaṁ cetosamādhiṁ phusāmi yathā samāhite citte anekavihitaṁ
 pubbenivāsaṁ anussarāmi. Seyyathīdaṁ. Dasapi saṁvaṭṭavivaṭṭāni
 vīsampi saṁvaṭṭavivaṭṭāni tiṁsampi saṁvaṭṭavivaṭṭāni cattāḷīsampi saṁvaṭṭavivaṭṭāni.
 Amutrāsiṁ evaṁnāmo evaṁgotto evaṁvaṇṇo evamāhāro
 evaṁsukhadukkhapaṭisaṁvedī evamāyupariyanto so tato cuto amutra
 udapādiṁ tatrāpāsiṁ evaṁnāmo evaṁgotto evaṁvaṇṇo evamāhāro
 evaṁsukhadukkhapaṭisaṁvedī evamāyupariyanto so tato cuto idhūpapannoti.
 Iti sākāraṁ sauddesaṁ anekavihitaṁ pubbenivāsaṁ anussarāmi.
 Imināmahaṁ etaṁ jānāmi yathā sassato attā ca loko ca
 vañjho kūṭaṭṭho esikaṭṭhāyī ṭhito te ca sattā sandhāvanti
 saṁsaranti cavanti upapajjanti atthitveva sassatisamanti. Idaṁ
 bhikkhave tatiyaṁ ṭhānaṁ yaṁ āgamma yaṁ ārabbha eke samaṇabrāhmaṇā
 sassatavādā sassataṁ attānañca lokañca paññapenti.
      [30] Catutthe ca bhonto samaṇabrāhmaṇā kimāgamma kimārabbha
 sassatavādā sassataṁ attānañca lokañca paññapenti. Idha
 bhikkhave ekacco samaṇo vā brāhmaṇo vā takkī hoti vimaṁsī 1-
 so takkapariyāhataṁ vimaṁsānucaritaṁ sayaṁ pāṭibhāṇaṁ evamāha sassato
 attā ca loko ca vañjho kūṭaṭṭho esikaṭṭhāyī ṭhito te
 ca sattā sandhāvanti saṁsaranti cavanti upapajjanti atthitveva

  *  *  *  *  *  *
  Footnote:1 Sī. vīmaṁsī.
-------------------------------------------------
[page 022]
 Sassatisamanti. Idaṁ bhikkhave catutthaṁ ṭhānaṁ yaṁ āgamma yaṁ ārabbha
 eke samaṇabrāhmaṇā sassatavādā sassataṁ attānañca lokañca
 paññapenti. Imehi kho te bhikkhave samaṇabrāhmaṇā sassatavādā
 sassataṁ attānañca lokañca paññapenti catūhi vatthūhi. Ye hi
 keci bhikkhave samaṇabrāhmaṇā sassatavādā sassataṁ attānañca
 lokañca paññapenti sabbe te imeheva catūhi vatthūhi etesaṁ
 vā aññatarena natthi ito bahiddhā. Tayidaṁ bhikkhave tathāgato
 pajānāti ime diṭṭhiṭṭhānā evaṁgahitā evaṁparāmaṭṭhā evaṁgatikā
 bhavanti evaṁabhisamparāyāti. Tañca tathāgato pajānāti tato
 ca uttaritaraṁ pajānāti tañca pajānanaṁ 1- < PTS. D I , 17 >na parāmasati. Aparāmasato
 cassa paccattaññeva nibbuti viditā vedanānaṁ samudayañca atthaṅgamañca
 assādañca ādīnavañca nissaraṇañca yathābhūtaṁ viditvā. Anupādā
 vimutto bhikkhave tathāgato. Ime kho te bhikkhave dhammā
 gambhīrā duddasā duranubodhā santā paṇītā atakkāvacarā nipuṇā
 paṇḍitavedanīyā ye tathāgato sayaṁ abhiññā sacchikatvā pavedeti
 yehi tathāgatassa yathābhuccaṁ vaṇṇaṁ sammā vadamānā vadeyyuṁ.
                       Paṭhamabhāṇavāraṁ.
      [31] Santi bhikkhave eke samaṇabrāhmaṇā ekaccasassatikā
 ekaccāsassatikā ekaccaṁ sassataṁ ekaccaṁ asassataṁ attānañca

  *  *  *  *  *  *
  Footnote:1 jānanaṁ.
-------------------------------------------------
[page 023]
 Lokañca paññapenti catūhi vatthūhi. Te ca bhonto samaṇabrāhmaṇā
 kimāgamma kimārabbha ekaccasassatikā ekaccāsassatikā
 ekaccaṁ sassataṁ ekaccaṁ asassataṁ attānañca lokañca paññapenti
 catūhi vatthūhi. Hoti kho so bhikkhave samayo yaṁ kadāci karahaci
 dīghassa addhuno accayena ayaṁ loko saṁvaṭṭati. Saṁvaṭṭamāne
 loke yebhuyyena sattā ābhassarasaṁvattanikā honti. Te tattha
 honti manomayā pītibhakkhā sayampabhā antalikkhacarā subhaṭṭhāyino
 ciraṁ dīghamaddhānaṁ tiṭṭhanti. Hoti kho so bhikkhave samayo yaṁ
 kadāci karahaci dīghassa addhuno accayena ayaṁ loko vivaṭṭati.
 Vivaṭṭamāne loke suññaṁ brahmavimānaṁ pātubhavati. Atha aññataro
 satto āyukkhayā vā puññakkhayā vā ābhassarakāyā cavitvā
 suññaṁ brahmavimānaṁ upapajjati. Sopi tattha hoti manomayo
 pītibhakkho sayampabho antalikkhacaro subhaṭṭhāyī ciraṁ dīghamaddhānaṁ
 tiṭṭhati. Tattha tassa ekassa dīgharattaṁ nivusitattā anabhirati paritassanā
 uppajjati aho vata aññepi sattā itthattaṁ āgaccheyyunti.
 Athaññepi sattā āyukkhayā < PTS. D I , 18 >vā puññakkhayā vā ābhassarakāyā
 cavitvā brahmavimānaṁ upapajjanti tassa sattassa sahabyataṁ.
 Tepi tattha honti manomayā pītibhakkhā sayampabhā antalikkhacarā
 subhaṭṭhāyino ciraṁ dīghamaddhānaṁ tiṭṭhanti. Tatra bhikkhave yo so
 satto paṭhamaṁ upapanno tassa evaṁ hoti ahamasmi brahmā
-------------------------------------------------
[page 024]
 Mahābrahmā abhibhū anabhibhūto aññadatthudaso vasavatti issaro
 kattā nimmitā 1- seṭṭho sajjitā 2- vasī pitā bhūtabhabyānaṁ mayā
 ime sattā nimmitā. Taṁ kissa hetu. Mamaṁ hi pubbe
 etadahosi aho vata aññepi sattā itthattaṁ āgaccheyyunti.
 Iti mamaṁ ca manopaṇidhi ime ca sattā itthattaṁ āgatāti.
 Yepi te sattā pacchā upapannā tesampi evaṁ hoti ayaṁ kho
 bhavaṁ brahmā mahābrahmā abhibhū anabhibhūto aññadatthudaso vasavatti
 issaro kattā nimmitā seṭṭho sajjitā vasī pitā bhūtabhabyānaṁ
 iminā mayaṁ bhotā brahmunā nimmitā. Taṁ kissa hetu.
 Imañhi mayaṁ addasāma idha paṭhamaṁ upapannaṁ mayaṁ panamhā pacchā
 upapannāti. Tatra bhikkhave yo so satto paṭhamaṁ upapanno
 so dīghāyukataro ca hoti vaṇṇavantataro ca mahesakkhataro ca.
 Ye pana te sattā pacchā upapannā te appāyukatarā ca
 honti dubbaṇṇatarā ca appesakkhatarā ca. Ṭhānaṁ kho panetaṁ
 bhikkhave vijjati yaṁ aññataro satto tamhā kāyā cavitvā
 itthattaṁ āgacchati itthattaṁ āgato samāno agārasmā anagāriyaṁ
 pabbajati agārasmā anagāriyaṁ pabbajito samāno ātappamanvāya
 padhānamanvāya anuyogamanvāya appamādamanvāya sammāmanasikāramanvāya
 tathārūpaṁ cetosamādhiṁ phusati yathā samāhite citte taṁ pubbenivāsaṁ

  *  *  *  *  *  *
  Footnote:1 Sī. Yu. nimmātā. 2 Sī. Yu. sañjitā.
-------------------------------------------------
[page 025]
 Anussarati tato parannānussarati. So evamāha yo kho so
 bhavaṁ brahmā mahābrahmā abhibhū anabhibhūto aññadatthudaso vasavatti
 issaro kattā nimmitā seṭṭho sajjitā vasī pitā bhūtabhabyānaṁ
 yena mayaṁ bhotā brahmunā nimmitā so nicco dhuvo sassato
 avipariṇāmadhammo sassatisamaṁ tatheva ṭhassati. Ye pana mayaṁ
 ahumhā tena bhotā < PTS. D I , 19 >brahmunā nimmitā te mayaṁ aniccā addhuvā
 appāyukā cavanadhammā itthattaṁ āgatāti. Idaṁ bhikkhave paṭhamaṁ
 ṭhānaṁ yaṁ āgamma yaṁ ārabbha eke samaṇabrāhmaṇā ekaccasassatikā
 ekaccāsassatikā ekaccaṁ sassataṁ ekaccaṁ asassataṁ attānañca
 lokañca paññapenti.
      [32] Dutiye ca bhonto samaṇabrāhmaṇā kimāgamma kimārabbha
 ekaccasassatikā ekaccāsassatikā ekaccaṁ sassataṁ ekaccaṁ asassataṁ
 attānañca lokañca paññapenti. Santi bhikkhave khiḍḍāpadosikā
 nāma devā. Te ativelaṁ hassakhiḍḍāratidhammasamāpannā viharanti.
 Tesaṁ ativelaṁ hassakhiḍḍāratidhammasamāpannānaṁ viharataṁ sati pamussati 1-.
 Satiyā sammosā te devā tamhā kāyā cavanti. Ṭhānaṁ kho
 panetaṁ bhikkhave vijjati yaṁ aññataro satto tamhā kāyā cavitvā
 itthattaṁ āgacchati itthattaṁ āgato samāno agārasmā anagāriyaṁ
 pabbajati agārasmā anagāriyaṁ pabbajito samāno ātappamanvāya

  *  *  *  *  *  *
  Footnote:1 sammussati.
-------------------------------------------------
[page 026]
 Padhānamanvāya anuyogamanvāya appamādamanvāya sammāmanasikāramanvāya
 tathārūpaṁ cetosamādhiṁ phusati yathā samāhite citte taṁ
 pubbenivāsaṁ anussarati tato paraṁ nānussarati. So evamāha
 ye kho te bhonto devā na khiḍḍāpadosikā te na ativelaṁ
 hassakhiḍḍāratirammasamāpannā viharanti. Tesaṁ na ativelaṁ
 hassakhiḍḍāratidhammasamāpannānaṁ viharataṁ sati na pamussati. Satiyā
 asammosā te devā tamhā kāyā na cavanti niccā dhuvā
 sassatā avipariṇāmadhammā sassatisamaṁ tatheva < PTS. D I , 20 >ṭhassanti. Ye pana
 mayaṁ ahumhā 1- khiḍḍāpadosikā te mayaṁ ativelaṁ hassakhiḍḍāratidhammasamāpannā
 viharimhā 2-. Tesanno ativelaṁ hassakhiḍḍāratidhammasamāpannānaṁ
 viharataṁ sati pamussati. Satiyā sammosā evaṁ mayaṁ
 tamhā kāyā cutā aniccā addhuvā appāyukā cavanadhammā
 itthattaṁ āgatāti. Idaṁ bhikkhave dutiyaṁ ṭhānaṁ yaṁ āgamma
 yaṁ ārabbha eke samaṇabrāhmaṇā ekaccasassatikā ekaccāsassatikā
 ekaccaṁ sassataṁ ekaccaṁ asassataṁ attānañca lokañca
 paññapenti.
      [33] Tatiye ca bhonto samaṇabrāhmaṇā kimāgamma kimārabbha
 ekaccasassatikā ekaccāsassatikā ekaccaṁ sassataṁ ekaccaṁ asassataṁ
 attānañca lokañca paññapenti. Santi bhikkhave manopadosikā

  *  *  *  *  *  *
  Footnote:1 Sī. ahumha. 2 Sī. viharimha.
-------------------------------------------------
[page 027]
 Nāma devā. Te ativelaṁ aññamaññaṁ upanijjhāyanti.
 Te ativelaṁ aññamaññaṁ upanijjhāyantā aññamaññamhi cittāni
 padosenti. Te aññamaññaṁ paduṭṭhacittā kilantakāyā
 kilantacittā. Te devā tamhā kāyā cavanti. Ṭhānaṁ kho
 panetaṁ bhikkhave vijjati yaṁ aññataro satto tamhā kāyā cavitvā
 itthattaṁ āgacchati itthattaṁ āgato samāno agārasmā anagāriyaṁ
 pabbajati agārasmā anagāriyaṁ pabbajito samāno ātappamanvāya
 padhānamanvāya anuyogamanvāya appamādamanvāya sammāmanasikāramanvāya
 tathārūpaṁ cetosamādhiṁ phusati yathā samāhite citte taṁ pubbenivāsaṁ
 anussarati tato paraṁ nānussarati. So evamāha ye kho te bhonto
 devā na manopadosikā te nātivelaṁ aññamaññaṁ upanijjhāyanti.
 Te nātivelaṁ aññamaññaṁ upanijjhāyantā aññamaññamhi *- cittāni
 nappadussenti 1-. Te aññamaññaṁ *- appaduṭṭhacittā akilantakāyā
 akilantacittā. Te devā tamhā kāyā na cavanti niccā dhuvā
 sassatā avipariṇāmadhammā sassatisamaṁ < PTS. D I , 21 >tatheva ṭhassanti. Ye pana mayaṁ
 ahumhā 2- manopadosikā te mayaṁ ativelaṁ aññamaññaṁ upanijjhāyimhā 3-.
 Te mayaṁ ativelaṁ aññamaññaṁ upanijjhāyantā aññamaññamhi cittāni
 padosimhā 4-. Te mayaṁ aññamaññaṁ paduṭṭhacittā kilantakāyā

  *  *  *  *  *  *
  Footnote:1 Sī. nappadūsenti. 2 Sī. ahumha. 3 Sī. upanijjhāyimha.
 4 Sī. padosimha.
 * mīkārkkhag añmaññamhi peḌna aññamaññamhi
 * mīkārkkhag añmaññaṁ peḌna aññamaññaṁ
-------------------------------------------------
[page 028]
 Kilantacittā. Evaṁ mayaṁ tamhā kāyā cutā aniccā addhuvā
 appāyukā cavanadhammā itthattaṁ āgatāti. Idaṁ bhikkhave tatiyaṁ
 ṭhānaṁ yaṁ āgamma yaṁ ārabbha eke samaṇabrāhmaṇā ekaccasassatikā
 ekaccāsassatikā ekaccaṁ sassataṁ ekaccaṁ asassataṁ attānañca
 lokañca paññapenti.
      [34] Catutthe ca bhonto samaṇabrāhmaṇā kimāgamma kimārabbha
 ekaccasassatikā ekaccāsassatikā ekaccaṁ sassataṁ ekaccaṁ asassataṁ
 attānañca lokañca paññapenti. Idha bhikkhave ekacco samaṇo
 vā brāhmaṇo vā takkī hoti vimaṁsī. So takkapariyāhataṁ
 vimaṁsānucaritaṁ sayaṁpāṭibhāṇaṁ 1- evamāha yaṁ kho idaṁ vuccati cakkhuntipi
 sotantipi ghānantipi jivhātipi kāyotipi ayaṁ attā anicco
 addhuvo asassato vipariṇāmadhammo. Yañca kho idaṁ vuccati
 cittanti vā manoti vā viññāṇanti vā ayaṁ attā nicco
 dhuvo sassato avipariṇāmadhammo sassatisamaṁ tatheva ṭhassatīti.
 Idaṁ bhikkhave catutthaṁ ṭhānaṁ yaṁ āgamma yaṁ ārabbha eke samaṇabrāhmaṇā
 ekaccasassatikā ekaccāsassatikā ekaccaṁ sassataṁ
 ekaccaṁ asassataṁ attānañca lokañca paññapenti. Imehi kho
 te bhikkhave samaṇabrāhmaṇā ekaccasassatikā ekaccāsassatikā
 ekaccaṁ sassataṁ ekaccaṁ asassataṁ attānañca lokañca paññapenti

  *  *  *  *  *  *
  Footnote:1 Sī. Yu. sayaṁpaṭibhānaṁ.
-------------------------------------------------
[page 029]
 Catūhi vatthūhi. Ye hi keci bhikkhave samaṇā vā brāhmaṇā
 vā ekaccasassatikā ekaccāsassatikā ekaccaṁ sassataṁ ekaccaṁ
 asassataṁ attānañca lokañca paññapenti sabbe < PTS. D I , 22 >te imeheva
 catūhi vatthūhi etesaṁ vā aññatarena natthi ito bahiddhā.
 Tayidaṁ bhikkhave tathāgato pajānāti ime diṭṭhiṭṭhānā evaṁgahitā
 evaṁparāmaṭṭhā evaṁgatikā bhavanti evaṁabhisamparāyāti. Tañca
 tathāgato pajānāti tato ca uttaritaraṁ pajānāti tañca pajānanaṁ
 na parāmasati. Aparāmasato cassa paccattaññeva nibbuti
 viditā vedanānaṁ samudayañca atthaṅgamañca assādañca ādīnavañca
 nissaraṇañca yathābhūtaṁ viditvā. Anupādā vimutto bhikkhave
 tathāgato. Ime kho bhikkhave dhammā gambhīrā duddasā duranubodhā
 santā paṇītā atakkāvacarā nipuṇā paṇḍitavedanīyā ye tathāgato
 sayaṁ abhiññā sacchikatvā pavedeti yehi tathāgatassa yathābhuccaṁ
 vaṇṇaṁ sammā vadamānā vadeyyuṁ.
      [35] Santi bhikkhave eke samaṇabrāhmaṇā antānantikā antānantaṁ
 lokassa paññapenti catūhi vatthūhi. Te ca bhonto samaṇabrāhmaṇā
 kimāgamma kimārabbha antānantikā antānantaṁ lokassa
 paññapenti catūhi vatthūhi. Idha bhikkhave ekacco samaṇo
 vā brāhmaṇo vā ātappamanvāya padhānamanvāya anuyogamanvāya
 appamādamanvāya sammāmanasikāramanvāya tathārūpaṁ cetosamādhiṁ phusati
-------------------------------------------------
[page 030]
 Yathā samāhite citte antasaññī lokasmiṁ viharati. So evamāha
 antavā ayaṁ loko parivaṭumo. Taṁ kissa hetu. Ahaṁ hi ātappamanvāya
 padhānamanvāya anuyogamanvāya appamādamanvāya sammāmanasikāramanvāya
 tathārūpaṁ cetosamādhiṁ phusāmi yathā samāhite citte
 antasaññī lokasmiṁ viharāmi. Imināmahaṁ etaṁ jānāmi yathā
 antavā ayaṁ loko parivaṭumoti. Idaṁ bhikkhave paṭhamaṁ ṭhānaṁ yaṁ
 āgamma yaṁ ārabbha eke samaṇabrāhmaṇā antānantikā antānantaṁ
 lokassa paññapenti.
      [36] Dutiye ca bhonto samaṇabrāhmaṇā kimāgamma kimārabbha
 antānantikā antānantaṁ lokassa paññapenti. Idha bhikkhave
 ekacco samaṇo vā brāhmaṇo vā ātappamanvāya padhānamanvāya
 anuyogamanvāya appamādamanvāya sammāmanasikāramanvāya tathārūpaṁ
 cetosamādhiṁ phusati yathā samāhite citte anantasaññī lokasmiṁ
 viharati. So evamāha ananto ayaṁ loko apariyanto ye
 te samaṇabrāhmaṇā evamāhaṁsu antavā ayaṁ loko parivaṭumoti.
 Tesaṁ musā. Ananto ayaṁ loko apariyanto. Taṁ kissa hetu.
 Ahaṁ hi ātappamanvāya padhānamanvāya anuyogamanvāya appamādamanvāya
 sammāmanasikāramanvāya tathārūpaṁ cetosamādhiṁ phusāmi yathā
 samāhite citte anantasaññī lokasmiṁ viharāmi. Imināmahaṁ etaṁ
 jānāmi yathā ananto ayaṁ loko apariyantoti. Idaṁ bhikkhave
-------------------------------------------------
[page 031]
 Dutiyaṁ ṭhānaṁ yaṁ āgamma yaṁ ārabbha eke samaṇabrāhmaṇā
 antānantikā antānantaṁ lokassa paññapenti.
      [37] Tatiye ca bhonto samaṇabrāhmaṇā kimāgamma kimārabbha
 antānantikā antānantaṁ lokassa paññapenti. Idha bhikkhave
 ekacco samaṇo vā brāhmaṇo vā ātappamanvāya padhānamanvāya
 anuyogamanvāya appamādamanvāya sammāmanasikāramanvāya tathārūpaṁ
 cetosamādhiṁ phusati yathā samāhite citte uddhamadho antasaññī
 lokasmiṁ viharati tiriyaṁ anantasaññī. So evamāha antavā ca
 ayaṁ loko ananto ca ye te samaṇabrāhmaṇā evamāhaṁsu antavā
 ayaṁ loke parivaṭumoti. Tesaṁ musā. Yepi te samaṇabrāhmaṇā
 evamāhaṁsu ananto ayaṁ loko apariyantoti. Tesaṁpi musā.
 Antavā ca ayaṁ loko ananto ca. Taṁ kissa hetu. Ahaṁ hi
 ātappamanvāya padhānamanvāya anuyogamanvāya appamādamanvāya
 sammāmanasikāramanvāya tathārūpaṁ cetosamādhiṁ phusāmi yathā samāhite
 citte uddhamadho antasaññī lokasmiṁ viharāmi tiriyaṁ anantasaññī.
 Imināmahaṁ etaṁ jānāmi yathā antavā ca ayaṁ loko ananto cāti.
 Idaṁ bhikkhave tatiyaṁ ṭhānaṁ yaṁ āgamma yaṁ ārabbha eke samaṇabrāhmaṇā
 antānantikā antānantaṁ lokassa paññapenti.
      [38] Catutthe ca bhonto samaṇabrāhmaṇā kimāgamma kimārabbha
 antānantikā antānantaṁ lokassa paññapenti. Idha bhikkhave
-------------------------------------------------
[page 032]
 Ekacco samaṇo vā brāhmaṇo vā takkī hoti vimaṁsī.
 So takkapariyāhataṁ vimaṁsānucaritaṁ sayaṁpāṭibhāṇaṁ evamāha nevāyaṁ
 loko antavā na panānanto ye te samaṇabrāhmaṇā evamāhaṁsu
 antavā ayaṁ loko parivaṭumoti. Tesampi < PTS. D I , 24 >musā. Yepi te
 samaṇabrāhmaṇā evamāhaṁsu ananto ayaṁ loko apariyantoti.
 Tesampi musā. Yepi te samaṇabrāhmaṇā evamāhaṁsu antavā
 ca ayaṁ loko ananto cāti. Tesampi musā. Nevāyaṁ loko
 antavā na panānantoti. Idaṁ bhikkhave catutthaṁ ṭhānaṁ yaṁ āgamma
 yaṁ ārabbha eke samaṇabrāhmaṇā antānantikā antānantaṁ lokassa
 paññapenti. Imehi kho te bhikkhave samaṇabrāhmaṇā antānantikā
 antānantaṁ lokassa paññapenti catūhi vatthūhi. Ye hi keci
 bhikkhave samaṇā vā brāhmaṇā vā antānantikā antānantaṁ
 lokassa paññapenti sabbe te imeheva catūhi vatthūhi etesaṁ
 vā aññatarena natthi ito bahiddhā. Tayidaṁ bhikkhave tathāgato
 pajānāti ime diṭṭhiṭṭhānā evaṁgahitā evaṁparāmaṭṭhā evaṁgatikā
 bhavanti evaṁabhisamparāyāti. Tañca tathāgato pajānāti tato ca
 uttaritaraṁ pajānāti tañca pajānanaṁ na parāmasati. Aparāmasato cassa
 paccattaññeva nibbuti viditā vedanānaṁ samudayañca atthaṅgamañca
 assādañca ādīnavañca nissaraṇañca yathābhūtaṁ viditvā. Anupādā
 vimutto bhikkhave tathāgato. Ime kho te bhikkhave dhammā gambhīrā
-------------------------------------------------
[page 033]
 Duddasā duranubodhā santā paṇītā atakkāvacarā nipuṇā paṇḍitavedanīyā
 ye tathāgato sayaṁ abhiññā sacchikatvā pavedeti yehi
 tathāgatassa yathābhuccaṁ vaṇṇaṁ sammā vadamānā vadeyyuṁ.
      [39] Santi bhikkhave eke samaṇabrāhmaṇā amarāvikkhepikā tattha
 tattha paṇhaṁ puṭṭhā samānā vācāvikkhepaṁ āpajjanti amarāvikkhepaṁ
 catūhi vatthūhi. Te ca bhonto samaṇabrāhmaṇā kimāgamma
 kimārabbha amarāvikkhepikā tattha tattha paṇhaṁ puṭṭhā samānā
 vācāvikkhepaṁ āpajjanti amarāvikkhepaṁ catūhi vatthūhi. Idha bhikkhave
 ekacco samaṇo vā brāhmaṇo vā idaṁ kusalanti yathābhūtaṁ
 nappajānāti idaṁ akusalanti yathābhūtaṁ nappajānāti. Tassa evaṁ
 hoti ahaṁ < PTS. D I , 25 >kho idaṁ kusalanti yathābhūtaṁ nappajānāmi idaṁ akusalanti
 yathābhūtaṁ nappajānāmi ahañce kho 1- pana idaṁ kusalanti yathābhūtaṁ
 appajānanto idaṁ akusalanti yathābhūtaṁ appajānanto idaṁ kusalanti
 vā byākareyyaṁ idaṁ akusalanti vā byākareyyaṁ taṁ mamassa musā yaṁ
 mamassa musā so mamassa vighāto yo mamassa vighāto so mamassa
 antarāyoti. Iti so musāvādabhayā musāvādaparijegucchā nevidaṁ
 kusalanti byākaroti na panidaṁ akusalanti byākaroti tattha tattha
 paṇhaṁ puṭṭho samāno vācāvikkhepaṁ āpajjati amarāvikkhepaṁ
 evantipi me no. Tathātipi me no. Aññathātipi me no. Notipi

  *  *  *  *  *  *
  Footnote:1 Sī. Yu. ahañceva kho.
-------------------------------------------------
[page 034]
 Me no. No notipi me noti. Idaṁ bhikkhave paṭhamaṁ ṭhānaṁ yaṁ
 āgamma yaṁ ārabbha eke samaṇabrāhmaṇā amarāvikkhepikā tattha
 tattha paṇhaṁ puṭṭhā samānā vācāvikkhepaṁ āpajjanti amarāvikkhepaṁ.
      [40] Dutiye ca bhonto samaṇabrāhmaṇā kimāgamma kimārabbha
 amarāvikkhepikā tattha tattha paṇhaṁ puṭṭhā samānā vācāvikkhepaṁ
 āpajjanti amarāvikkhepaṁ. Idha bhikkhave ekacco samaṇo vā
 brāhmaṇo vā idaṁ kusalanti yathābhūtaṁ nappajānāti idaṁ akusalanti
 yathābhūtaṁ nappajānāti. Tassa evaṁ hoti ahaṁ kho idaṁ kusalanti
 yathābhūtaṁ nappajānāmi idaṁ akusalanti yathābhūtaṁ nappajānāmi
 ahañce kho 1- pana idaṁ kusalanti yathābhūtaṁ appajānanto idaṁ
 akusalanti yathābhūtaṁ appajānanto idaṁ kusalanti vā byākareyyaṁ
 idaṁ akusalanti vā byākareyyaṁ tattha me assa chando
 vā rāgo vā doso vā paṭigho vā yattha me assa
 chando vā rāgo vā < PTS. D I , 26 >doso vā paṭigho vā taṁ mamassa
 upādānaṁ yaṁ mamassa upādānaṁ so mamassa vighāto yo mamassa
 vighāto so mamassa antarāyoti. Iti so upādānabhayā
 upādānaparijegucchā nevidaṁ kusalanti byākaroti na panidaṁ akusalanti
 byākaroti tattha tattha paṇhaṁ puṭṭho samāno vācāvikkhepaṁ
 āpajjati amarāvikkhepaṁ evantipi me no. Tathātipi me no.

  *  *  *  *  *  *
  Footnote:1 Sī. Yu. ahañceva kho.
-------------------------------------------------
[page 035]
 Aññathātipi me no. Notipi me no. No notipi me
 noti. Idaṁ bhikkhave dutiyaṁ ṭhānaṁ yaṁ āgamma yaṁ ārabbha
 eke samaṇabrāhmaṇā amarāvikkhepikā tattha tattha paṇhaṁ puṭṭhā
 samānā vācāvikkhepaṁ āpajjanti amarāvikkhepaṁ.
      [41] Tatiye ca bhonto samaṇabrāhmaṇā kimāgamma kimārabbha
 amarāvikkhepikā tattha tattha paṇhaṁ puṭṭhā samānā vācāvikkhepaṁ
 āpajjanti amarāvikkhepaṁ. Idha bhikkhave ekacco samaṇo vā
 brāhmaṇo vā idaṁ kusalanti yathābhūtaṁ nappajānāti idaṁ akusalanti
 yathābhūtaṁ nappajānāti. Tassa evaṁ hoti ahaṁ kho idaṁ
 kusalanti yathābhūtaṁ nappajānāmi idaṁ akusalanti yathābhūtaṁ nappajānāmi
 ahañce kho 1- pana idaṁ kusalanti yathābhūtaṁ appajānanto idaṁ
 akusalanti yathābhūtaṁ appajānanto idaṁ kusalanti vā byākareyyaṁ
 idaṁ akusalanti vā byākareyyaṁ santi hi kho samaṇabrāhmaṇā
 paṇḍitā nipuṇā kataparappavādā vālavedhirūpā te bhindantā
 maññe caranti paññāgatena diṭṭhigatāni te maṁ tattha samanuyuñjeyyuṁ
 samanuggāheyyuṁ samanubhāseyyuṁ ye maṁ tattha samanuyuñjeyyuṁ
 samanuggāheyyuṁ samanubhāseyyuṁ tesāhaṁ na sampāyeyyaṁ 2- yañcāhaṁ 3-
 na sampāyeyyaṁ so mamassa vighāto yo mamassa vighāto so

  *  *  *  *  *  *
  Footnote:1 Sī. Yu. ahañceva kho. 2 sampāheyyaṁ sampāpeyyaṁ sampayeyyaṁ
  sampādeyyaṁ. 3 Sī. Yu. yesāhaṁ.
-------------------------------------------------
[page 036]
 Mamassa antarāyoti. Iti so anuyogabhayā anuyogaparijegucchā
 nevidaṁ kusalanti byākaroti na panidaṁ akusalanti byākaroti tattha
 tattha paṇhaṁ puṭṭho samāno vācāvikkhepaṁ āpajjati amarāvikkhepaṁ
 evantipi me no. Tathātipi me no. < PTS. D I , 27 >Aññathātipi
 me no. Notipi me no. No notipi me noti. Idaṁ
 bhikkhave tatiyaṁ ṭhānaṁ yaṁ āgamma yaṁ ārabbha eke samaṇabrāhmaṇā
 amarāvikkhepikā tattha tattha paṇhaṁ puṭṭhā samānā vācāvikkhepaṁ
 āpajjanti amarāvikkhepaṁ.
      [42] Catutthe ca bhonto samaṇabrāhmaṇā kimāgamma kimārabbha
 amarāvikkhepikā tattha tattha paṇhaṁ puṭṭhā samānā vācāvikkhepaṁ
 āpajjanti amarāvikkhepaṁ. Idha bhikkhave ekacco samaṇo vā
 brāhmaṇo vā mando hoti momūho. So mandattā momūhattā
 tattha tattha paṇhaṁ puṭṭho samāno vācāvikkhepaṁ āpajjati
 amarāvikkhepaṁ atthi paro lokoti iti ce maṁ pucchasi atthi
 paro lokoti iti ce me assa atthi paro lokoti iti
 tena 1- byākareyyaṁ evantipi me no. Tathātipi me no.
 Aññathātipi me no. Notipi me no. No notipi me
 no. Natthi paro loko .pe. Atthi ca natthi ca paro
 loko. Nevatthi na natthi paro loko. Atthi sattā

  *  *  *  *  *  *
  Footnote:1 tena te naṁ.
-------------------------------------------------
[page 037]
 Opapātikā. Natthi sattā opapātikā. Atthi ca natthi
 ca sattā opapātikā. Nevatthi na natthi sattā opapātikā.
 Atthi sukaṭadukkaṭānaṁ kammānaṁ phalaṁ vipāko. Natthi sukaṭadukkaṭānaṁ
 kammānaṁ phalaṁ vipāko. Atthi ca natthi ca sukaṭadukkaṭānaṁ kammānaṁ
 phalaṁ vipāko. Nevatthi na natthi sukaṭadukkaṭānaṁ kammānaṁ phalaṁ
 vipāko. Hoti tathāgato parammaraṇā. Na hoti tathāgato
 parammaraṇā. Hoti ca na ca hoti tathāgato parammaraṇā.
 Neva hoti na na hoti tathāgato parammaraṇāti iti ce maṁ
 pucchasi. Neva hoti na na hoti tathāgato parammaraṇāti
 iti ce me assa neva hoti na na hoti tathāgato parammaraṇāti
 iti te na 1- byākareyyaṁ evantipi me no. Tathātipi me
 no. Aññathātipi me no. Notipi me no. No notipi
 me noti. Idaṁ bhikkhave catutthaṁ ṭhānaṁ yaṁ āgamma yaṁ ārabbha
 eke samaṇabrāhmaṇā amarāvikkhepikā tattha < PTS. D I , 28 >tattha paṇhaṁ puṭṭhā
 samānā vācāvikkhepaṁ āpajjanti amarāvikkhepaṁ. Imehi kho
 te bhikkhave samaṇabrāhmaṇā amarāvikkhepikā tattha tattha paṇhaṁ
 puṭṭhā samānā vācāvikkhepaṁ āpajjanti amarāvikkhepaṁ catūhi vatthūhi.
 Ye hi keci bhikkhave samaṇā vā brāhmaṇā vā amarāvikkhepikā
 tattha tattha paṇhaṁ puṭṭhā samānā vācāvikkhepaṁ āpajjanti

  *  *  *  *  *  *
  Footnote:1 te nantipi tenātipi pāṭho.
-------------------------------------------------
[page 038]
 Amarāvikkhepaṁ sabbe te imeheva catūhi vatthūhi etesaṁ vā
 aññatarena natthi ito bahiddhā .pe. Yehi tathāgatassa
 yathābhuccaṁ vaṇṇaṁ sammā vadamānā vadeyyuṁ.
      [43] Santi bhikkhave eke samaṇabrāhmaṇā adhiccasamuppannikā
 adhiccasamuppannaṁ attānañca lokañca paññapenti dvīhi vatthūhi.
 Te ca bhonto samaṇabrāhmaṇā kimāgamma kimārabbha adhiccasamuppannikā
 adhiccasamuppannaṁ attānañca lokañca paññapenti
 dvīhi vatthūhi. Santi bhikkhave asaññīsattā 1- nāma devā
 saññuppādā ca pana te devā tamhā kāyā cavanti. Ṭhānaṁ
 kho panetaṁ bhikkhave vijjati yaṁ aññataro satto tamhā kāyā
 cavitvā itthattaṁ āgacchati itthattaṁ āgato samāno agārasmā
 anagāriyaṁ pabbajati agārasmā anagāriyaṁ pabbajito samāno
 ātappamanvāya padhānamanvāya anuyogamanvāya appamādamanvāya< PTS. D I , 29 >
 sammāmanasikāramanvāya tathārūpaṁ cetosamādhiṁ phusati yathā samāhite
 citte saññuppādaṁ anussarati tato paraṁ nānussarati. So
 evamāha adhiccasamuppanno attā ca loko ca. Taṁ kissa
 hetu. Ahaṁ hi pubbe nāhosiṁ somhi etarahi ahutvā
 santatāya pariṇatoti. Idaṁ bhikkhave paṭhamaṁ ṭhānaṁ yaṁ āgamma yaṁ
 ārabbha eke samaṇabrāhmaṇā adhiccasamuppannikā adhiccasamuppannaṁ

  *  *  *  *  *  *
  Footnote:1 Sī. Yu. asaññasattā.
-------------------------------------------------
[page 039]
 Attānañca lokañca paññapenti.
     [44] Dutiye ca bhonto samaṇabrāhmaṇā kimāgamma kimārabbha
 adhiccasamuppannikā adhiccasamuppannaṁ attānañca lokañca paññapenti.
 Idha bhikkhave ekacco samaṇo vā brāhmaṇo vā
 takkī hoti vimaṁsī. So takkapariyāhataṁ vimaṁsānucaritaṁ sayaṁpāṭibhāṇaṁ
 evamāha adhiccasamuppanno attā ca loko cāti. Idaṁ
 bhikkhave dutiye ṭhānaṁ yaṁ āgamma yaṁ ārabbha eke samaṇabrāhmaṇā
 adhiccasamuppannikā adhiccasamuppannaṁ attānañca lokañca paññapenti.
 Imehi kho bhikkhave samaṇabrāhmaṇā adhiccasamuppannikā
 adhiccasamuppannaṁ attānañca lokañca paññapenti dvīhi vatthūhi.
 Ye hi keci bhikkhave samaṇā vā brāhmaṇā vā adhiccasamuppannikā
 adhiccasamuppannaṁ attānañca lokañca paññapenti sabbe te
 imeheva dvīhi vatthūhi etesaṁ vā aññatarena natthi ito
 bahiddhā .pe. Yehi tathāgatassa yathābhuccaṁ vaṇṇaṁ sammā
 vadamānā vadeyyuṁ. Imehi kho te bhikkhave samaṇabrāhmaṇā
 pubbantakappikā pubbantānudiṭṭhino pubbantaṁ ārabbha anekavihitāni
 adhimuttipadāni abhivadanti aṭṭhārasahi vatthūhi. Ye hi keci bhikkhave
 samaṇā vā brāhmaṇā vā pubbantakappikā pubbantānudiṭṭhino
 pubbantaṁ ārabbha anekavihitāni adhimuttipadāni abhivadanti sabbe
 te imeheva aṭṭhārasahi vatthūhi etesaṁ vā aññatarena natthi
-------------------------------------------------
[page 040]
 Ito bahiddhā. Tayidaṁ bhikkhave tathāgato pajānāti ime diṭṭhiṭṭhānā
 evaṁgahitā evaṁparāmaṭṭhā evaṁgatikā bhavanti evaṁabhisamparāyāti.
 Tañca tathāgato pajānāti tato ca uttaritaraṁ pajānāti tañca
 pajānanaṁ na parāmasati. Aparāmasato cassa paccattaññeva
 nibbuti viditā vedanānaṁ samudayañca atthaṅgamañca assādañca
 ādīnavañca nissaraṇañca yathābhūtaṁ viditvā. Anupādā vimutto
 bhikkhave tathāgato. Ime kho te < PTS. D I , 30 >bhikkhave dhammā gambhīrā
 duddasā duranubodhā santā paṇītā atakkāvacarā nipuṇā paṇḍitavedanīyā
 ye tathāgato sayaṁ abhiññā sacchikatvā pavedeti yehi
 tathāgatassa yathābhuccaṁ vaṇṇaṁ sammā vadamānā vadeyyuṁ.
     [45] Santi bhikkhave eke samaṇabrāhmaṇā aparantakappikā
 aparantānudiṭṭhino aparantaṁ ārabbha anekavihitāni adhimuttipadāni
 abhivadanti catucattāḷīsāya vatthūhi. Te ca bhonto samaṇabrāhmaṇā
 kimāgamma kimārabbha aparantakappikā aparantānudiṭṭhino aparantaṁ
 ārabbha anekavihitāni adhimuttipadāni abhivadanti catucattāḷīsāya
 vatthūhi.
     [46] Santi bhikkhave eke samaṇabrāhmaṇā uddhamāghatanikā
 saññīvādā uddhamāghatanā saññimattānaṁ paññapenti soḷasahi
 vatthūhi. Te ca bhonto samaṇabrāhmaṇā kimāgamma kimārabbha
 uddhamāghatanikā saññīvādā uddhamāghatanā saññimattānaṁ paññapenti
-------------------------------------------------
[page 041]
 Soḷasahi vatthūhi. Rūpī attā hoti arogo paraṁ maraṇā
 saññīti naṁ paññapenti. Arūpī attā hoti arogo paraṁ
 maraṇā saññīti naṁ paññapenti. Rūpī ca arūpī ca attā
 hoti .pe. Nevarūpīnārūpī attā hoti. Antavā attā
 hoti. Anantavā attā hoti. Antavā ca anantavā ca
 attā hoti. Nevantavānānantavā attā hoti. Ekattasaññī
 attā hoti. Nānattasaññī attā hoti. Parittasaññī
 attā hoti. Appamāṇasaññī attā hoti. Ekantasukhī
 attā hoti. Ekantadukkhī attā hoti. Sukhadukkhī attā
 hoti. Adukkhamasukhī attā hoti arogo paraṁ maraṇā saññīti
 naṁ paññapenti. Imehi kho te bhikkhave samaṇabrāhmaṇā
 uddhamāghatanikā saññīvādā uddhamāghatanā saññimattānaṁ paññapenti
 soḷasahi vatthūhi. Ye hi keci bhikkhave samaṇā vā brāhmaṇā vā
 uddhamāghatanikā saññīvādā uddhamāghatanā saññimattānaṁ < PTS. D I , 32 >paññapenti
 sabbe te imeheva soḷasahi vatthūhi etesaṁ vā aññatarena
 natthi ito bahiddhā .pe. Yehi tathāgatassa yathābhuccaṁ vaṇṇaṁ
 sammā vadamānā vadeyyuṁ.
      [47] Santi bhikkhave eke samaṇabrāhmaṇā uddhamāghatanikā
 asaññīvādā uddhamāghatanā asaññimattānaṁ paññapenti aṭṭhahi
 vatthūhi. Te ca bhonto samaṇabrāhmaṇā kimāgamma kimārabbha uddhamāghatanikā
-------------------------------------------------
[page 042]
 Asaññīvādā uddhamāghatanā asaññimattānaṁ paññapenti
 aṭṭhahi vatthūhi. Rūpī attā hoti arogo paraṁ maraṇā asaññīti
 naṁ paññapenti. Arūpī attā hoti arogo paraṁ maraṇā
 asaññīti naṁ paññapenti. Rūpī ca arūpī ca attā hoti .pe.
 Nevarūpīnārūpī attā hoti. Antavā attā hoti. Anantavā
 attā hoti. Antavā ca anantavā ca attā hoti. Nevantavā
 nānantavā attā hoti arogo paraṁ maraṇā asaññīti naṁ paññapenti.
 Imehi kho te bhikkhave samaṇabrāhmaṇā uddhamāghatanikā 1- asaññīvādā
 uddhamāghatanā 2- asaññimattānaṁ paññapenti aṭṭhahi vatthūhi. Ye
 hi keci bhikkhave samaṇā vā brāhmaṇā vā uddhamāghatanikā
 asaññīvādā < PTS. D I , 33 >uddhamāghatanā asaññimattānaṁ paññapenti sabbe te
 imeheva aṭṭhahi vatthūhi etesaṁ vā aññatarena natthi ito bahiddhā
 .pe. Yehi tathāgatassa yathābhuccaṁ vaṇṇaṁ sammā vadamānā vadeyyuṁ.
     [48] Santi bhikkhave eke samaṇabrāhmaṇā uddhamāghatanikā
 nevasaññīnāsaññīvādā uddhamāghatanā nevasaññīnāsaññimattānaṁ paññapenti
 aṭṭhahi vatthūhi. Te ca bhonto samaṇabrāhmaṇā kimāgamma
 kimārabbha uddhamāghatanikā nevasaññīnāsaññīvādā uddhamāghatanā
 nevasaññīnāsaññimattānaṁ paññapenti aṭṭhahi vatthūhi. Rūpī attā
 hoti arogo paraṁ maraṇā nevasaññīnāsaññīti naṁ paññapenti.

  *  *  *  *  *  *
  Footnote:1 Yu. uddhamāghātanikā. 2 Yu. uddhamāghātanā.
-------------------------------------------------
[page 043]
 Arūpī attā hoti .pe. Rūpī ca arūpī ca attā hoti.
 Nevarūpīnārūpī attā hoti. Antavā attā hoti. Anantavā
 attā hoti. Antavā ca anantavā ca attā hoti. Nevantavānānantavā
 attā hoti arogo parammaraṇā nevasaññīnāsaññīti naṁ
 paññapenti. Imehi kho te bhikkhave samaṇabrāhmaṇā uddhamāghatanikā
 nevasaññīnāsaññīvādā uddhamāghatanā nevasaññīnāsaññimattānaṁ
 paññapenti aṭṭhahi vatthūhi. Ye hi keci bhikkhave samaṇā vā
 brāhmaṇā vā uddhamāghatanikā nevasaññīnāsaññīvādā uddhamāghatanā
 nevasaññīnāsaññimattānaṁ paññapenti sabbe te imeheva aṭṭhahi
 vatthūhi < PTS. D I , 34 >etesaṁ vā aññatarena natthi ito bahiddhā .pe. Yehi
 tathāgatassa yathābhuccaṁ vaṇṇaṁ sammā vadamānā vadeyyuṁ.
      [49] Santi bhikkhave eke samaṇabrāhmaṇā ucchedavādā sato
 sattassa ucchedaṁ vināsaṁ vibhavaṁ paññapenti sattahi vatthūhi.
 Te ca bhonto samaṇabrāhmaṇā kimāgamma kimārabbha ucchedavādā
 sato sattassa ucchedaṁ vināsaṁ vibhavaṁ paññapenti sattahi vatthūhi. Idha
 bhikkhave ekacco samaṇo vā brāhmaṇo vā evaṁvādī hoti evaṁdiṭṭhi
 yato kho bho ayaṁ attā rūpī cātummahābhūtiko mātāpettikasambhavo
 kāyassa bhedā ucchijjati vinassati na hoti parammaraṇā ettāvatā
 kho bho ayaṁ attā sammā samucchinno hotīti. Ittheke sato
 sattassa ucchedaṁ vināsaṁ vibhavaṁ paññapenti. Tamañño evamāha
-------------------------------------------------
[page 044]
 Atthi kho bho eso attā yaṁ tvaṁ vadesi neso natthīti
 vadāmi no ca kho bho ayaṁ attā ettāvatā sammā samucchinno
 hoti atthi kho bho añño attā dibbo rūpī kāmāvacaro
 kavaḷiṅkārāhārabhakkho taṁ tvaṁ na jānāsi na passasi tamahaṁ
 jānāmi passāmi so kho bho attā yato kāyassa bhedā
 ucchijjati vinassati na hoti paraṁ maraṇā ettāvatā kho bho
 ayaṁ attā sammā samucchinno hotīti. Ittheke sato sattassa
 ucchedaṁ vināsaṁ vibhavaṁ paññapenti. Tamañño evamāha atthi kho
 bho eso attā yaṁ tvaṁ vadesi neso natthīti vadāmi no
 ca kho bho ayaṁ attā ettāvatā sammā samucchinno hoti
 atthi kho bho añño attā dibbo rūpī manomayo sabbaṅgapaccaṅgī
 ahīnindriyo taṁ tvaṁ na jānāsi na passasi tamahaṁ jānāmi
 passāmi so kho bho attā yato kāyassa bhedā ucchijjati
 vinassati na hoti parammaraṇā ettāvatā kho bho ayaṁ attā
 sammā samucchinno hotīti. Ittheke sato sattassa ucchedaṁ vināsaṁ
 vibhavaṁ paññapenti. Tamañño evamāha atthi kho bho eso
 attā yaṁ tvaṁ vadesi neso natthīti vadāmi no ca kho bho ayaṁ
 attā ettāvatā sammā samucchinno hoti atthi kho bho añño
 attā sabbaso rūpasaññānaṁ samatikkamā paṭighasaññānaṁ atthaṅgamā

  *  *  *  *  *  *
  Footnote:Sī. Yu. taṁ < PTS. D I , 35 >tvaṁ (catūsu ṭhānesu).
-------------------------------------------------
[page 045]
 Nānattasaññānaṁ amanasikārā ananto ākāsoti ākāsānañcāyatanūpago
 yaṁ tvaṁ na jānāsi na passasi tamahaṁ jānāmi passāmi
 so kho bho attā yato kāyassa bhedā ucchijjati vinassati na
 hoti parammaraṇā ettāvatā kho bho ayaṁ attā sammā
 samucchinno hotīti. Ittheke sato sattassa ucchedaṁ vināsaṁ vibhavaṁ
 paññapenti. Tamañño evamāha atthi kho bho eso attā
 yaṁ tvaṁ vadesi neso natthīti vadāmi no ca kho bho ayaṁ
 attā ettāvatā sammā samucchinno hoti atthi kho bho
 añño attā sabbaso ākāsānañcāyatanaṁ samatikkamma anantaṁ
 viññāṇanti viññāṇañcāyatanūpago yaṁ tvaṁ na jānāsi na passasi
 tamahaṁ jānāmi passāmi so kho bho attā yato kāyassa bhedā
 ucchijjati vinassati na hoti parammaraṇā ettāvatā kho bho
 ayaṁ attā sammā samucchinno hotīti. Ittheke sato sattassa
 ucchedaṁ vināsaṁ vibhavaṁ paññapenti. Tamañño evamāha atthi
 kho bho eso attā yaṁ tvaṁ vadesi neso natthīti vadāmi no
 ca kho bho ayaṁ attā ettāvatā sammā samucchinno hoti atthi
 kho bho añño attā sabbaso viññāṇañcāyatanaṁ samatikkamma
 natthi kiñcīti ākiñcaññāyatanūpago yaṁ tvaṁ na jānāsi na
 passasi tamahaṁ jānāmi passāmi so kho bho attā yato
 kāyassa bhedā ucchijjati vinassati na hoti parammaraṇā ettāvatā
-------------------------------------------------
[page 046]
 Kho bho ayaṁ attā sammā samucchinno hotīti. Ittheke sato
 sattassa ucchedaṁ vināsaṁ vibhavaṁ paññapenti. Tamañño evamāha
 atthi kho bho eso attā yaṁ tvaṁ vadesi neso natthīti vadāmi
 no ca kho bho ayaṁ attā ettāvatā sammā samucchinno hoti
 atthi kho bho añño attā sabbaso ākiñcaññāyatanaṁ samatikkamma 1-
 nevasaññānāsaññāyatanūpago yaṁ tvaṁ na jānāsi na passasi
 tamahaṁ jānāmi passāmi so kho bho ayaṁ 2- attā yato kāyassa
 bhedā ucchijjati vinassati na hoti parammaraṇā ettāvatā kho
 bho ayaṁ attā sammā samucchinno hotīti. Ittheke sato
 sattassa ucchedaṁ vināsaṁ vibhavaṁ paññapenti. Imehi kho te bhikkhave
 samaṇabrāhmaṇā ucchedavādā sato sattassa ucchedaṁ vināsaṁ vibhavaṁ
 paññapenti sattahi vatthūhi. Ye hi keci bhikkhave samaṇā vā
 brāhmaṇā vā ucchedavādā sato sattassa ucchedaṁ vināsaṁ vibhavaṁ
 paññapenti sabbe te imeheva sattahi vatthūhi .p. Yehi tathāgatassa
 yathābhuccaṁ vaṇṇaṁ sammā vadamānā vadeyyuṁ.
      [50] Santi bhikkhave eke samaṇabrāhmaṇā diṭṭhadhammanibbānavādā
 sato sattassa paramadiṭṭhadhammanibbānaṁ paññapenti pañcahi
 vatthūhi. Te ca bhonto samaṇabrāhmaṇā kimāgamma kimārabbha

  *  *  *  *  *  *
  Footnote:1 Yu. santametaṁ paṇītametanti neva-go. 2 Sī. Yu. ayanti pāṭho
 na dissati.
-------------------------------------------------
[page 047]
 Diṭṭhadhammanibbānavādā sato sattassa paramadiṭṭhadhammanibbānaṁ paññapenti
 pañcahi vatthūhi. Idha bhikkhave ekacco samaṇo vā
 brāhmaṇo vā evaṁvādī hoti evaṁdiṭṭhi yato kho bho ayaṁ attā
 pañcahi kāmaguṇehi samappito samaṅgībhūto paricāreti ettāvatā
 kho bho ayaṁ attā paramadiṭṭhadhammanibbānappatto 1- hotīti.
 Ittheke sato sattassa paramadiṭṭhadhammanibbānaṁ paññapenti. Tamañño
 evamāha atthi kho bho eso attā yaṁ tvaṁ vadesi neso
 natthīti vadāmi no ca kho bho ayaṁ attā ettāvatā
 paramadiṭṭhadhammanibbānappatto hoti < PTS. D I , 37 >taṁ kissa hetu kāmā hi bho aniccā
 dukkhā vipariṇāmadhammā tesaṁ vipariṇāmaññathābhāvā uppajjanti
 sokaparidevadukkhadomanassupāyāsā yato kho bho ayaṁ attā vivicceva
 kāmehi vivicca akusalehi dhammehi savitakkaṁ savicāraṁ vivekajaṁ
 pītisukhaṁ paṭhamaṁ jhānaṁ upasampajja viharati ettāvatā kho bho
 ayaṁ attā paramadiṭṭhadhammanibbānappatto hotīti. Ittheke sato
 sattassa paramadiṭṭhadhammanibbānaṁ paññapenti. Tamañño evamāha
 atthi kho bho eso attā yaṁ tvaṁ vadesi neso natthīti
 vadāmi no ca kho bho ayaṁ attā ettāvatā paramadiṭṭhadhammanibbānappatto
 hoti taṁ kissa hetu yadeva tattha vitakkitaṁ
 vicāritaṁ etena etaṁ oḷārikaṁ akkhāyati yato kho bho ayaṁ attā

  *  *  *  *  *  *
  Footnote:1 paramadiṭṭhadhammanibbānaṁ pattotipi pāṭho.
-------------------------------------------------
[page 048]
 Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ
 avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati
 ettāvatā kho bho ayaṁ attā paramadiṭṭhadhammanibbānappatto
 hotīti. Ittheke sato sattassa paramadiṭṭhadhammanibbānaṁ paññapenti.
 Tamañño evamāha atthi kho bho eso attā yaṁ tvaṁ vadesi
 neso natthīti vadāmi no ca kho bho ayaṁ attā ettāvatā
 paramadiṭṭhadhammanibbānappatto hoti taṁ kissa hetu yadeva tattha
 pītigataṁ cetaso ubbilāvitattaṁ etenetaṁ oḷārikaṁ akkhāyati
 yato kho bho ayaṁ attā pītiyā ca virāgā upekkhako
 ca viharati sato ca sampajāno sukhañca kāyena paṭisaṁvedeti
 yantaṁ ariyā ācikkhanti upekkhako satimā sukhavihārīti tatiyaṁ
 jhānaṁ upasampajja viharati ettāvatā kho bho ayaṁ attā
 paramadiṭṭhadhammanibbānappatto hotīti. Ittheke sato sattassa
 paramadiṭṭhadhammanibbānaṁ paññapenti. Tamañño evamāha atthi
 kho bho eso attā yaṁ tvaṁ vadesi neso natthīti vadāmi no
 ca kho bho ayaṁ attā ettāvatā paramadiṭṭhadhammanibbānappatto hoti
 taṁ kissa hetu yadeva tattha sukhamiti cetaso ābhogo etenetaṁ
 oḷārikaṁ < PTS. D I , 38 >akkhāyati yato kho bho ayaṁ attā sukhassa ca pahānā
 dukkhassa ca pahānā pubbe va somanassadomanassānaṁ atthaṅgamā
 adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati
-------------------------------------------------
[page 049]
 Ettāvatā kho bho ayaṁ attā paramadiṭṭhadhammanibbānappatto
 hotīti. Ittheke sato sattassa paramadiṭṭhadhammanibbānaṁ paññapenti.
 Imehi kho te bhikkhave samaṇabrāhmaṇā diṭṭhadhammanibbānavādā sato
 sattassa paramadiṭṭhadhammanibbānaṁ paññapenti pañcahi vatthūhi. Ye hi
 keci bhikkhave samaṇā vā brāhmaṇā vā diṭṭhadhammanibbānavādā
 sato sattassa paramadiṭṭhadhammanibbānaṁ paññapenti sabbe te imeheva
 pañcahi vatthūhi .pe. Yehi tathāgatassa yathābhuccaṁ vaṇṇaṁ sammā
 vadamānā vadeyyuṁ. Imehi kho te bhikkhave samaṇabrāhmaṇā aparantakappikā
 aparantānudiṭṭhino aparantaṁ ārabbha anekavihitāni adhimuttipadāni
 abhivadanti catucattāḷīsāya vatthūhi. Ye hi keci bhikkhave
 samaṇā vā brāhmaṇā < PTS. D I , 39 >vā aparantakappikā aparantānudiṭṭhino
 aparantaṁ ārabbha anekavihitāni adhimuttipadāni abhivadanti sabbe te
 imeheva catucattāḷīsāya vatthūhi .pe. Ye hi tathāgatassa yathābhuccaṁ
 vaṇṇaṁ sammā vadamānā vadeyyuṁ. Imehi kho te bhikkhave samaṇabrāhmaṇā
 pubbantakappikā ca aparantakappikā ca pubbantāparantakappikā
 ca pubbantāparantānudiṭṭhino pubbantāparantaṁ ārabbha
 anekavihitāni adhimuttipadāni abhivadanti dvāsaṭṭhiyā vatthūhi.
 Ye hi keci bhikkhave samaṇā vā brāhmaṇā vā pubbantakappikā
 vā aparantakappikā vā pubbantāparantakappikā vā pubbantāparantānudiṭṭhino
 pubbantāparantaṁ ārabbha anekavihitāni adhimuttipadāni
-------------------------------------------------
[page 050]
 Abhivadanti sabbe te imeheva dvāsaṭṭhiyā vatthūhi etesaṁ
 vā aññatarena natthi ito bahiddhā. Tayidaṁ bhikkhave tathāgato
 pajānāti ime diṭṭhiṭṭhānā evaṁgahitā evaṁparāmaṭṭhā evaṁgatikā
 bhavanti evaṁ abhisamparāyāti. Tañca tathāgato pajānāti tato ca
 uttaritaraṁ pajānāti tañca pajānanaṁ na parāmasati aparāmasato cassa
 paccattaññeva nibbuti viditā vedanānaṁ samudayañca atthaṅgamañca
 assādañca ādīnavañca nissaraṇañca yathābhūtaṁ viditvā. Anupādā
 vimutto bhikkhave tathāgato. Ime kho te bhikkhave dhammā gambhīrā
 duddasā duranubodhā santā paṇītā atakkāvacarā nipuṇā paṇḍitavedanīyā
 ye tathāgato sayaṁ abhiññā sacchikatvā pavedeti yehi
 tathāgatassa yathābhuccaṁ vaṇṇaṁ sammā vadamānā vadeyyuṁ.
      [51] Tatra bhikkhave ye te samaṇabrāhmaṇā sassatavādā
 sassataṁ attānañca lokañca paññapenti catūhi vatthūhi tadapi tesaṁ
 bhavataṁ samaṇabrāhmaṇānaṁ ajānataṁ apassataṁ vedayitaṁ taṇhāgatānaṁ
 paritassitaṁ vipphanditameva 1-.
      [52] Tatra bhikkhave ye te samaṇabrāhmaṇā ekaccasassatikā
 ekaccāsassatikā ekaccaṁ sassataṁ ekaccaṁ asassataṁ attānañca
 lokañca paññapenti catūhi vatthūhi tadapi tesaṁ bhavataṁ samaṇabrāhmaṇānaṁ
 ajānataṁ apassataṁ vedayitaṁ taṇhāgatānaṁ paritassitaṁ vipphanditameva.

  *  *  *  *  *  *
  Footnote:1 Sī. paritasitavipphanditameva.
-------------------------------------------------
[page 051]
      [53] Tatra bhikkhave ye te samaṇabrāhmaṇā antānantikā
 antānantaṁ lokassa paññapenti catūhi vatthūhi tadapi tesaṁ bhavataṁ
 samaṇabrāhmaṇānaṁ ajānataṁ apassataṁ vedayitaṁ taṇhāgatānaṁ paritassitaṁ
 vipphanditameva.
      [54] Tatra bhikkhave ye te samaṇabrāhmaṇā amarāvikkhepikā
 tattha tattha paṇhaṁ puṭṭhā samānā vācāvikkhepaṁ āpajjanti
 amarāvikkhepaṁ catūhi vatthūhi tadapi tesaṁ bhavataṁ samaṇabrāhmaṇānaṁ
 ajānataṁ apassataṁ vedayitaṁ taṇhāgatānaṁ paritassitaṁ vipphanditameva.
      [55] Tatra bhikkhave ye te samaṇabrāhmaṇā adhiccasamuppannikā
 adhiccasamuppannaṁ attānañca lokañca paññapenti dvīhi vatthūhi
 tadapi tesaṁ bhavataṁ samaṇabrāhmaṇānaṁ ajānataṁ apassataṁ vedayitaṁ
 taṇhāgatānaṁ paritassitaṁ vipphanditameva.
      [56] Tatra bhikkhave ye te samaṇabrāhmaṇā pubbantakappikā
 pubbantānudiṭṭhino pubbantaṁ ārabbha anekavihitāni adhimuttipadāni
 abhivadanti aṭṭhārasahi vatthūhi tadapi tesaṁ bhavataṁ samaṇabrāhmaṇānaṁ
 ajānataṁ apassataṁ vedayitaṁ taṇhāgatānaṁ paritassitaṁ vipphanditameva.
      [57] Tatra bhikkhave ye te samaṇabrāhmaṇā uddhamāghatanikā
 saññīvādā uddhamāghatanā saññimattānaṁ paññapenti soḷasahi
 vatthūhi tadapi tesaṁ bhavataṁ samaṇabrāhmaṇānaṁ ajānataṁ apassataṁ
 vedayitaṁ taṇhāgatānaṁ paritassitaṁ vipphanditameva.
-------------------------------------------------
[page 052]
      [58] Tatra bhikkhave ye te samaṇabrāhmaṇā uddhamāghatanikā
 asaññīvādā uddhamāghatanā asaññimattānaṁ paññapenti aṭṭhahi
 vatthūhi < PTS. D I , 41 >tadapi tesaṁ bhavataṁ samaṇabrāhmaṇānaṁ ajānataṁ apassataṁ
 vedayitaṁ taṇhāgatānaṁ paritassitaṁ vipphanditameva.
      [59] Tatra bhikkhave ye te samaṇabrāhmaṇā uddhamāghatanikā
 nevasaññīnāsaññīvādā uddhamāghatanā nevasaññīnāsaññimattānaṁ
 paññapenti aṭṭhahi vatthūhi tadapi tesaṁ bhavataṁ samaṇabrāhmaṇānaṁ
 ajānataṁ apassataṁ vedayitaṁ taṇhāgatānaṁ paritassitaṁ vipphanditameva.
      [60] Tatra bhikkhave ye te samaṇabrāhmaṇā ucchedavādā sato
 sattassa ucchedaṁ vināsaṁ vibhavaṁ paññapenti sattahi vatthūhi tadapi
 tesaṁ bhavataṁ samaṇabrāhmaṇānaṁ ajānataṁ apassataṁ vedayitaṁ taṇhāgatānaṁ
 paritassitaṁ vipphanditameva.
      [61] Tatra bhikkhave ye te samaṇabrāhmaṇā diṭṭhadhammanibbānavādā
 sato sattassa paramadiṭṭhadhammanibbānaṁ paññapenti pañcahi
 vatthūhi tadapi tesaṁ bhavataṁ samaṇabrāhmaṇānaṁ ajānataṁ apassataṁ
 vedayitaṁ taṇhāgatānaṁ paritassitaṁ vipphanditameva.
      [62] Tatra bhikkhave ye te samaṇabrāhmaṇā aparantakappikā
 aparantānudiṭṭhino aparantaṁ ārabbha anekavihitāni adhimuttipadāni
 abhivadanti catucattāḷīsāya vatthūhi tadapi tesaṁ bhavataṁ samaṇabrāhmaṇānaṁ
 ajānataṁ apassataṁ vedayitaṁ taṇhāgatānaṁ paritassitaṁ vipphanditameva.
-------------------------------------------------
[page 053]
      [63] Tatra bhikkhave ye te samaṇabrāhmaṇā pubbantakappikā
 ca aparantakappikā ca pubbantāparantakappikā ca pubbantāparantānudiṭṭhino
 pubbantāparantaṁ ārabbha anekavihitāni adhimuttipadāni
 abhivadanti dvāsaṭṭhiyā vatthūhi tadapi tesaṁ bhavataṁ samaṇabrāhmaṇānaṁ< PTS. D I , 42 >
 ajānataṁ apassataṁ vedayitaṁ taṇhāgatānaṁ paritassitaṁ vipphanditameva.
      [64] Tatra bhikkhave ye te samaṇabrāhmaṇā sassatavādā sassataṁ
 attānañca lokañca paññapenti catūhi vatthūhi tadapi phassapaccayā.
     [65] Tatra bhikkhave ye te samaṇabrāhmaṇā ekaccasassatikā
 ekaccāsassatikā ekaccaṁ sassataṁ ekaccaṁ asassataṁ attānañca
 lokañca paññapenti catūhi vatthūhi tadapi phassapaccayā.
     [66] Tatra bhikkhave ye te samaṇabrāhmaṇā antānantikā
 antānantaṁ lokassa paññapenti catūhi vatthūhi tadapi phassapaccayā.
      [67] Tatra bhikkhave ye te samaṇabrāhmaṇā amarāvikkhepikā
 tattha tattha paṇhaṁ puṭṭhā samānā vācāvikkhepaṁ āpajjanti
 amarāvikkhepaṁ catūhi vatthūhi tadapi phassapaccayā.
      [68] Tatra bhikkhave ye te samaṇabrāhmaṇā adhiccasamuppannikā
 adhiccasamuppannaṁ attānañca lokañca paññapenti dvīhi vatthūhi tadapi
 phassapaccayā.
      [69] Tatra bhikkhave ye te samaṇabrāhmaṇā pubbantakappikā
 pubbantānudiṭṭhino pubbantaṁ ārabbha anekavihitāni adhimuttipadāni
-------------------------------------------------
[page 054]
 Abhivadanti aṭṭhārasahi vatthūhi tadapi phassapaccayā.
      [70] Tatra bhikkhave ye te samaṇabrāhmaṇā uddhamāghatanikā
 saññīvādā uddhamāghatanā saññimattānaṁ paññapenti soḷasahi
 vatthūhi tadapi phassapaccayā.
      [71] Tatra bhikkhave ye te samaṇabrāhmaṇā uddhamāghatanikā
 asaññīvādā uddhamāghatanā asaññimattānaṁ paññapenti aṭṭhahi
 vatthūhi tadapi phassapaccayā.
      [72] Tatra bhikkhave ye te samaṇabrāhmaṇā uddhamāghatanikā
 nevasaññīnāsaññīvādā uddhamāghatanā nevasaññīnāsaññimattānaṁ
 paññapenti aṭṭhahi vatthūhi tadapi phassapaccayā.
      [73] Tatra bhikkhave ye te samaṇabrāhmaṇā ucchedavādā sato
 sattassa ucchedaṁ vināsaṁ vibhavaṁ paññapenti sattahi vatthūhi tadapi
 phassapaccayā.
      [74] Tatra bhikkhave ye te samaṇabrāhmaṇā diṭṭhadhammanibbānavādā
 sato sattassa paramadiṭṭhadhammanibbānaṁ paññapenti pañcahi
 vatthūhi tadapi phassapaccayā.
      [75] Tatra bhikkhave ye te samaṇabrāhmaṇā aparantakappikā
 aparantānudiṭṭhino aparantaṁ ārabbha anekavihitāni adhimuttipadāni
 abhivadanti catucattāḷīsāya vatthūhi tadapi phassapaccayā.
      [76] Tatra bhikkhave ye te samaṇabrāhmaṇā pubbantakappikā ca
-------------------------------------------------
[page 055]
 Aparantakappikā ca pubbantāparantakappikā ca pubbantāparantānudiṭṭhino
 pubbantāparantaṁ ārabbha anekavihitāni adhimuttipadāni
 abhivadanti dvāsaṭṭhiyā vatthūhi tadapi phassapaccayā.
      [77] Tatra bhikkhave ye te samaṇabrāhmaṇā sassatavādā sassataṁ
 attānañca lokañca paññapenti catūhi vatthūhi te vata aññatra
 phassā paṭisaṁvedissantīti netaṁ ṭhānaṁ vijjati.
      [78] Tatra bhikkhave ye te samaṇabrāhmaṇā ekaccasassatikā
 ekaccāsassatikā ekaccaṁ sassataṁ ekaccaṁ asassataṁ attānañca
 lokañca paññapenti catūhi vatthūhi te vata aññatra phassā
 paṭisaṁvedissantīti netaṁ ṭhānaṁ vijjati.
      [79] Tatra bhikkhave ye te samaṇabrāhmaṇā antānantikā
 antānantaṁ lokassa paññapenti catūhi vatthūhi te vata aññatra
 phassā paṭisaṁvedissantīti netaṁ ṭhānaṁ vijjati.
      [80] Tatra bhikkhave ye te samaṇabrāhmaṇā amarāvikkhepikā
 tattha tattha paṇhaṁ puṭṭhā samānā vācāvikkhepaṁ āpajjanti
 amarāvikkhepaṁ catūhi vatthūhi te vata aññatra phassā paṭisaṁvedissantīti
 netaṁ ṭhānaṁ vijjati.
      [81] Tatra bhikkhave ye te samaṇabrāhmaṇā adhiccasamuppannikā
 adhiccasamuppannaṁ attānañca lokañca paññapenti dvīhi vatthūhi
 te vata aññatra phassā paṭisaṁvedissantīti netaṁ ṭhānaṁ vijjati.
-------------------------------------------------
[page 056]
      [82] Tatra bhikkhave ye te samaṇabrāhmaṇā pubbantakappikā
 pubbantānudiṭṭhino pubbantaṁ ārabbha anekavihitāni adhimuttipadāni
 abhivadanti aṭṭhārasahi vatthūhi te vata aññatra phassā
 paṭisaṁvedissantīti netaṁ ṭhānaṁ vijjati.
      [83] Tatra bhikkhave ye te samaṇabrāhmaṇā uddhamāghatanikā
 saññīvādā uddhamāghatanā saññimattānaṁ paññapenti soḷasahi vatthūhi
 te vata aññatra phassā paṭisaṁvedissantīti netaṁ ṭhānaṁ vijjati.
     [84] Tatra bhikkhave ye te samaṇabrāhmaṇā uddhamāghatanikā
 asaññīvādā uddhamāghatanā asaññimattānaṁ paññapenti aṭṭhahi
 vatthūhi te vata aññatra phassā paṭisaṁvedissantīti netaṁ ṭhānaṁ vijjati.
      [85] Tatra bhikkhave ye te samaṇabrāhmaṇā uddhamāghatanikā
 nevasaññīnāsaññīvādā uddhamāghatanā nevasaññīnāsaññimattānaṁ
 paññapenti aṭṭhahi vatthūhi te vata aññatra phassā paṭisaṁvedissantīti
 netaṁ ṭhānaṁ vijjati.
      [86] Tatra bhikkhave ye te samaṇabrāhmaṇā ucchedavādā sato
 sattassa ucchedaṁ vināsaṁ vibhavaṁ paññapenti sattahi vatthūhi te
 vata aññatra phassā paṭisaṁvedissantīti netaṁ ṭhānaṁ vijjati.
      [87] Tatra bhikkhave ye te samaṇabrāhmaṇā diṭṭhadhammanibbānavādā
 sato sattassa paramadiṭṭhadhammanibbānaṁ paññapenti pañcahi vatthūhi
 te vata aññatra phassā paṭisaṁvedissantīti netaṁ ṭhānaṁ vijjati.
-------------------------------------------------
[page 057]
      [88] Tatra bhikkhave ye te samaṇabrāhmaṇā aparantakappikā
 aparantānudiṭṭhino aparantaṁ ārabbha anekavihitāni adhimuttipadāni
 abhivadanti catucattāḷīsāya vatthūhi te vata aññatra phassā
 paṭisaṁvedissantīti ne ṭhānaṁ vijjati.
      [89] Tatra bhikkhave ye te samaṇabrāhmaṇā pubbantakappikā ca
 aparantakappikā ca pubbantāparantakappikā ca pubbantāparantānudiṭṭhino
 pubbantāparantaṁ ārabbha anekavihitāni adhimuttipadāni
 abhivadanti dvāsaṭṭhiyā vatthūhi te vata aññatra phassā
 paṭisaṁvedissantīti ne ṭhānaṁ vijjati.
      [90] Tatra bhikkhave ye te samaṇabrāhmaṇā sassatavādā sassataṁ
 attānañca lokañca paññapenti catūhi vatthūhi yepi te samaṇabrāhmaṇā
 ekaccasassatikā ekaccāsassatikā < PTS. D I , 45 >yepi te samaṇabrāhmaṇā
 antānantikā yepi te samaṇabrāhmaṇā amarāvikkhepikā
 yepi te samaṇabrāhmaṇā adhiccasamuppannikā yepi te samaṇabrāhmaṇā
 pubbantakappikā yepi te samaṇabrāhmaṇā uddhamāghatanikā
 saññīvādā yepi te samaṇabrāhmaṇā uddhamāghatanikā
 asaññīvādā yepi te samaṇabrāhmaṇā uddhamāghatanikā nevasaññīnāsaññīvādā
 yepi te samaṇabrāhmaṇā ucchedavādā yepi te
 samaṇabrāhmaṇā diṭṭhadhammanibbānavādā yepi te samaṇabrāhmaṇā
 aparantakappikā yepi te samaṇabrāhmaṇā pubbantakappikā ca
-------------------------------------------------
[page 058]
 Aparantakappikā ca pubbantāparantakappikā ca pubbantāparantānudiṭṭhino
 pubbantāparantaṁ ārabbha anekavihitāni adhimuttipadāni
 abhivadanti dvāsaṭṭhiyā vatthūhi sabbe te chahi phassāyatanehi
 phussāphussā 1- paṭisaṁvedenti. Tesaṁ vedanāpaccayā taṇhā taṇhāpaccayā
 upādānaṁ upādānapaccayā bhavo bhavapaccayā jāti jātipaccayā
 jarāmaraṇaṁ sokaparidevadukkhadomanassupāyāsā sambhavanti.
 Yato kho bhikkhave bhikkhu channaṁ phassāyatanānaṁ samudayañca atthaṅgamañca
 assādañca ādīnavañca nissaraṇañca yathābhūtaṁ pajānāti. Ayaṁ
 imehi sabbeheva uttaritaraṁ pajānāti. Ye hi keci bhikkhave
 samaṇā vā brāhmaṇā vā pubbantakappikā vā aparantakappikā
 vā pubbantāparantakappikā vā pubbantāparantānudiṭṭhino pubbantāparantaṁ
 ārabbha anekavihitāni adhimuttipadāni abhivadanti sabbe te
 imeheva dvāsaṭṭhiyā vatthūhi antojālikatā ettha sitā va ummujjamānā
 ummujjanti ettha pariyāpannā antojālikatā va ummujjamānā
 ummujjanti seyyathāpi bhikkhave dakkho kevaṭṭo vā
 kevaṭṭantevāsī vā sukhumacchiddakena 2- jālena parittaṁ udakarahadaṁ
 otthareyya tassa evamassa ye kho keci imasmiṁ udakarahade
 oḷārikā pāṇā sabbepete antojālikatā ettha sitā va

  *  *  *  *  *  *
  Footnote:1 Sī. phussa phussa. < PTS. D I , 46 >aṭṭhakathāyaṁ phussā phussā. 2 Sī. sukhumacchinnena.
 A. sukhumacchikena.
-------------------------------------------------
[page 059]
 Ummujjamānā ummujjanti ettha pariyāpannā antojālikatā va
 ummujjamānā ummujjantīti evameva kho bhikkhave ye hi keci
 samaṇā vā brāhmaṇā vā pubbantakappikā vā aparantakappikā
 vā pubbantāparantakappikā vā pubbantāparantānudiṭṭhino pubbantāparantaṁ
 ārabbha anekavihitāni adhimuttipadāni abhivadanti sabbe te
 imeheva dvāsaṭṭhiyā vatthūhi antojālikatā ettha sitā va ummujjamānā
 ummujjanti ettha pariyāpannā antojālikatā va ummujjamānā
 ummujjanti. Ucchinnabhavanettiko bhikkhave tathāgatassa kāyo
 tiṭṭhati yāvassa kāyo ṭhassati tāva naṁ dakkhanti devamanussā
 kāyassa bhedā uddhaṁ jīvitapariyādānā na naṁ dakkhanti devamanussā
 seyyathāpi bhikkhave ambapiṇḍiyā vaṇṭacchinnāya yāni kānici
 ambāni vaṇṭapaṭibandhāni 1- sabbāni tāni tadanvayāni bhavanti
 evameva kho bhikkhave ucchinnabhavanettiko tathāgatassa kāyo tiṭṭhati
 yāvassa kāyo ṭhassati tāva naṁ dakkhanti devamanussā kāyassa
 bhedā uddhaṁ jīvitapariyādānā na naṁ dakkhanti devamanussāti. Evaṁ
 vutte āyasmā ānando bhagavantaṁ etadavoca acchariyaṁ bhante
 abbhūtaṁ 2- bhante konāmo ayaṁ bhante dhammapariyāyoti. Tasmātiha
 tvaṁ ānanda imaṁ dhammapariyāyaṁ atthajālantipi naṁ dhārehi dhammajālantipi
 naṁ dhārehi brahmajālantipi naṁ dhārehi diṭṭhijālantipi naṁ dhārehi

  *  *  *  *  *  *
  Footnote:1 Sī. vaṇṭūpanibandhanāni. 2 Sī. Yu. abbhutaṁ.
-------------------------------------------------
[page 060]
 Anuttaro saṅgāmavijayotipi naṁ dhārehīti. Idamavoca bhagavā.
 Attamanā te bhikkhū bhagavato bhāsitaṁ abhinandunti. Imasmiṁ ca pana
 veyyākaraṇasmiṁ bhaññamāne dasasahassī 1- lokadhātu akampitthāti.
                  Brahmajālasuttaṁ paṭhamaṁ niṭṭhitaṁ.
                      ------------

  *  *  *  *  *  *
  Footnote:Sī. < PTS. D I , 47 >sahassī.
-------------------------------------------------
[page 061]
                     Sāmaññaphalasuttaṁ dutiyaṁ
      [91] Evamme sutaṁ. Ekaṁ samayaṁ bhagavā rājagahe viharati jīvakassa
 komārabhaccassa ambavane mahatā bhikkhusaṁghena saddhiṁ aḍḍhateḷasehi
 bhikkhusatehi. Tena kho pana samayena rājā māgadho ajātasattu
 vedehiputto tadahuposathe paṇṇarase komudiyā cātummāsiniyā
 puṇṇāya puṇṇamāya rattiyā rājāmaccaparivuto uparipāsādavaragato
 nisinno hoti. Athakho rājā māgadho ajātasattu vedehiputto
 udānaṁ udānesi ramaṇīyā vata bho dosinā ratti abhirūpā vata
 bho dosinā ratti dassanīyā vata bho dosinā ratti pāsādikā
 vata bho dosinā ratti lakkhaññā vata bho dosinā ratti kaṁ nu
 khvajja samaṇaṁ vā brāhmaṇaṁ vā payirupāseyyāma 1- yanno payirupāsato
 cittaṁ pasīdeyyāti. Evaṁ vutte aññataro rājāmacco rājānaṁ
 māgadhaṁ ajātasattuṁ vedehiputtaṁ etadavoca ayaṁ deva pūraṇo kassapo
 saṁghī ceva gaṇī ca gaṇācariyo ca ñāto yasassī titthakaro sādhusammato
 bahujanassa rattaññū cirapabbajito addhagato vayoanuppatto taṁ devo
 pūraṇaṁ kassapaṁ payirupāsatu appevanāma devassa pūraṇaṁ kassapaṁ
 payirupāsato cittaṁ pasīdeyyāti. Evaṁ vutte rājā māgadho
 ajātasattu vedehiputto tuṇhī ahosi. Aññataropi kho rājāmacco

  *  *  *  *  *  *
  Footnote:1 Yu. payirūpāseyyāma.
-------------------------------------------------
[page 062]
 Rājānaṁ māgadhaṁ ajātasattuṁ vedehiputtaṁ etadavoca ayaṁ deva
 makkhali gosālo saṁghī ceva gaṇī ca gaṇācariyo ca ñāto
 yasassī titthakaro sādhusammato bahujanassa rattaññū cirapabbajito
 addhagato vayoanuppatto taṁ devo makkhaliṁ gosālaṁ payirupāsatu
 appevanāma devassa makkhaliṁ gosālaṁ payirupāsato cittaṁ pasīdeyyāti.
 Evaṁ vutte rājā māgadho ajātasattu vedehiputto tuṇhī ahosi.
 Aññataropi kho rājāmacco rājānaṁ māgadhaṁ ajātasattuṁ vedehiputtaṁ
 etadavoca ayaṁ deva ajito kesakambalo saṁghī ceva gaṇī ca
 gaṇācariyo ca ñāto yasassī titthakaro sādhusammato bahujanassa
 rattaññū cirapabbajito addhagato vayoanuppatto taṁ devo ajitaṁ
 kesakambalaṁ payirupāsatu appevanāma devassa ajitaṁ kesakambalaṁ
 payirupāsato cittaṁ pasīdeyyāti. Evaṁ vutte rājā māgadho
 ajātasattu vedehiputto tuṇhī ahosi. Aññataropi kho rājāmacco
 rājānaṁ māgadhaṁ ajātasattuṁ vedehiputtaṁ etadavoca ayaṁ deva
 pakudho kaccāyano saṁghī ceva gaṇī ca gaṇācariyo ca ñāto
 yasassī titthakaro sādhusammato bahujanassa rattaññū cirapabbajito
 addhagato vayoanuppatto taṁ devo pakudhaṁ kaccāyanaṁ payirupāsatu
 appevanāma devassa pakudhaṁ kaccāyanaṁ payirupāsato cittaṁ pasīdeyyāti.
 Evaṁ vutte rājā māgadho ajātasattu vedehiputto
 tuṇhī ahosi. Aññataropi kho rājāmacco rājānaṁ māgadhaṁ
-------------------------------------------------
[page 063]
 Ajātasattuṁ vedehiputtaṁ etadavoca ayaṁ deva sañjayo velaṭṭhaputto 1-
 saṁghī ceva gaṇī ca gaṇācariyo ca ñāto yasassī titthakaro
 sādhusammato bahujanassa rattaññū cirapabbajito addhagato vayoanuppatto
 taṁ devo sañjayaṁ velaṭṭhaputtaṁ payirupāsatu appevanāma
 devassa sañjayaṁ velaṭṭhaputtaṁ payirupāsato cittaṁ pasīdeyyāti.
 Evaṁ vutte rājā < PTS. D I , 49 >māgadho ajātasattu vedehiputto tuṇhī ahosi.
 Aññataropi kho rājāmacco rājānaṁ māgadhaṁ ajātasattuṁ vedehiputtaṁ
 etadavoca ayaṁ deva nigaṇṭho nāṭaputto saṁghī ceva gaṇī ca
 gaṇācariyo ca ñāto yasassī titthakaro sādhusammato bahujanassa
 rattaññū cirapabbajito addhagato vayoanuppatto taṁ devo nigaṇṭhaṁ
 nāṭaputtaṁ payirupāsatu appevanāma devassa nigaṇṭhaṁ nāṭaputtaṁ
 payirupāsato cittaṁ pasīdeyyāti. Evaṁ vutte rājā māgadho
 ajātasattu vedehiputto tuṇhī ahosi.
      [92] Tena kho pana samayena jīvako komārabhacco rañño māgadhassa
 ajātasattussa vedehiputtassa avidūre tuṇhībhūto nisinno hoti.
 Athakho rājā māgadho ajātasattu vedehiputto jīvakaṁ komārabhaccaṁ
 etadavoca tvaṁ pana samma jīvaka kiṁ tuṇhīti. Ayaṁ deva bhagavā
 arahaṁ sammāsambuddho amhākaṁ ambavane viharati mahatā bhikkhusaṁghena
 saddhiṁ aḍḍhateḷasehi bhikkhusatehi taṁ kho pana bhagavantaṁ evaṁ kalyāṇo

  *  *  *  *  *  *
  Footnote:1 Sī. velaṭṭhiputto.
-------------------------------------------------
[page 064]
 Kittisaddo abbhuggato itipi so bhagavā arahaṁ sammāsambuddho
 vijjācaraṇasampanno sugato lokavidū anuttaro purisadammasārathi
 satthā devamanussānaṁ buddho bhagavāti taṁ devo bhagavantaṁ payirupāsatu
 appevanāma devassa bhagavantaṁ payirupāsato cittaṁ pasīdeyyāti.
 Tenahi samma jīvaka hatthiyānāni kappāpehīti. Evaṁ devāti kho
 jīvako komārabhacco rañño māgadhassa ajātasattussa vedehiputtassa
 paṭisuṇitvā 1- pañcamattāni hatthiniyāsatāni 2- kappāpetvā rañño ca
 ārohaṇīyaṁ 3- nāgaṁ rañño māgadhassa ajātasattussa vedehiputtassa
 paṭivedesi kappitāni kho te deva hatthiyānāni yassadāni kālaṁ
 maññasīti. Athakho rājā māgadho ajātasattu vedehiputto pañcasu
 hatthiniyāsatesu paccekā itthiyo āropetvā ārohaṇīyaṁ nāgaṁ
 abhirūhitvā ukkāsu dhāriyamānāsu rājagahamhā niyyāsi mahaccarājānubhāvena
 yena jīvakassa komārabhaccassa ambavanaṁ tena pāyāsi.
 Athakho rañño < PTS. D I , 50 >māgadhassa ajātasattussa vedehiputtassa avidūre
 ambavanassa ahudeva bhayaṁ ahu chambhitattaṁ ahu lomahaṁso. Athakho
 rājā māgadho ajātasattu vedehiputto bhīto saṁviggo lomahaṭṭhajāto
 jīvakaṁ komārabhaccaṁ etadavoca kacci maṁ samma jīvaka na vañcesi
 kacci maṁ samma jīvaka na palambhesi kacci maṁ samma jīvaka na paccatthikānaṁ

  *  *  *  *  *  *
  Footnote:1 Sī. Yu. paṭissutvā. 2 Sī. Yu. hatthinikāsatāni. 3 Sī. ārohiniyaṁ
 ārohaniyaṁ.
-------------------------------------------------
[page 065]
 Desi kathaṁ hi nāma tāvamahato bhikkhusaṁghassa aḍḍhateḷasānaṁ bhikkhusatānaṁ
 neva khipitasaddo bhavissati na ukkāsitasaddo na nigghosoti.
 Mā bhāyi mahārāja mā bhāyi mahārāja na taṁ deva vañcemi na
 taṁ deva palambhāmi na taṁ deva paccatthikānaṁ demi abhikkama mahārāja
 abhikkama mahārāja ete maṇḍalamāḷe padīpā jhāyantīti. Athakho
 rājā māgadho ajātasattu vedehiputto yāvatikā nāgassa bhūmi
 nāgena gantvā nāgā paccorohitvā padiko va 1- yena maṇḍalamāḷassa
 dvāraṁ tenupasaṅkami upasaṅkamitvā jīvakaṁ komārabhaccaṁ
 etadavoca kahaṁ pana samma jīvaka bhagavāti. Eso mahārāja
 bhagavā majjhimaṁ thambhaṁ nissāya puratthābhimukho nisinno purakkhato
 bhikkhusaṁghassāti. Athakho rājā māgadho ajātasattu vedehiputto
 yena bhagavā tenupasaṅkami upasaṅkamitvā ekamantaṁ aṭṭhāsi.
 Ekamantaṁ ṭhito kho rājā māgadho ajātasattu vedehiputto tuṇhībhūtaṁ
 tuṇhībhūtaṁ bhikkhusaṁghaṁ anuviloketvā rahadamiva vippasannaṁ udānaṁ
 udānesi iminā me upasamena udayabhaddo 2- kumāro samannāgato
 hotu yenetarahi upasamena bhikkhusaṁgho samannāgatoti. Āgamā kho
 tvaṁ mahārāja yathāpemanti. Piyo me bhante udayabhaddo kumāro
 iminā me bhante upasamena udayabhaddo kumāro samannāgato hotu
 yenetarahi upasamena bhikkhusaṁgho samannāgatoti.

  *  *  *  *  *  *
  Footnote:1 Sī. pattiko < PTS. D I , 51 >va. 2 Sī. udāyibhaddo.
-------------------------------------------------
[page 066]
      [93] Athakho rājā māgadho ajātasattu vedehiputto bhagavantaṁ
 abhivādetvā bhikkhusaṁghassa añjaliṁ upanāmetvā 1- ekamantaṁ nisīdi.
 Ekamantaṁ nisinno kho rājā māgadho ajātasattu vedehiputto bhagavantaṁ
 etadavoca puccheyyāmahaṁ bhante bhagavantaṁ kiñcideva desaṁ lesamattaṁ 2-
 sace me bhagavā okāsaṁ koroti paṇhassa veyyākaraṇāyāti.
 Puccha mahārāja yadākaṁkhasīti. Yathā nu kho imāni bhante
 puthusippāyatanāni seyyathīdaṁ hatthārohā assārohā rathikā dhanuggahā 3-
 celakā calakā piṇḍadāyikā 4- uggā rājaputtā pakkhandino mahānāgā
 surā cammayodhino dāsakaputtā āḷārikā kappakā nhāpikā 5- sūdā
 mālākārā rajakā pesakārā nalakārā kumbhakārā gaṇakā muddikā
 yāni vā panaññānipi evaṁgatāni puthusippāyatanāni te diṭṭhe va
 dhamme sandiṭṭhikaṁ sippaphalaṁ upajīvanti te tena attānaṁ sukhenti
 piṇenti 6- mātāpitaro sukhenti piṇenti puttadāraṁ sukhenti piṇenti
 mittāmacce sukhenti piṇenti samaṇabrāhmaṇesu uddhaggikaṁ dakkhiṇaṁ
 patiṭṭhapenti sovaggikaṁ sukhavipākaṁ saggasaṁvattanikaṁ sakkā nu kho bhante
 evameva diṭṭhe va dhamme sandiṭṭhikaṁ sāmaññaphalaṁ paññapetunti.
 Abhijānāsi no tvaṁ mahārāja imaṁ paṇhaṁ aññepi samaṇabrāhmaṇe

  *  *  *  *  *  *
  Footnote:1 Sī. panāmetvā. Yu. paṇāmetvā. 2 Sī. kañcideva desaṁ.
 lesamattanti pāṭho na dissati. 3 Sī. dhanuggāhā. 4 Sī. piṇḍadāvikā.
 5 Sī. nahāpikā. 6 Sī. pīnenti. A. pīṇenti.
-------------------------------------------------
[page 067]
 Pucchitāti. Abhijānāmahaṁ bhante imaṁ paṇhaṁ aññe samaṇabrāhmaṇe
 pucchitāti. Yathā < PTS. D I , 52 >kathaṁ pana te mahārāja byākariṁsu sace te agaru
 bhāsassūti. Na kho me bhante garu yatthassa bhagavā nisinno
 bhagavantarūpo vāti. Tenahi mahārāja bhāsassūti.
      [94] Ekamidāhaṁ bhante samayaṁ yena pūraṇo kassapo tenupasaṅkamiṁ
 upasaṅkamitvā pūraṇena kassapena saddhiṁ sammodiṁ sammodanīyaṁ kathaṁ
 sārāṇīyaṁ vītisāretvā ekamantaṁ nisīdiṁ ekamantaṁ nisinno kho ahaṁ
 bhante pūraṇaṁ kassapaṁ etadavocaṁ yathā nu kho imāni bho kassapa
 puthusippāyatanāni seyyathīdaṁ hatthārohā assārohā rathikā dhanuggahā
 celakā calakā piṇḍadāyikā uggā rājaputtā pakkhandino mahānāgā
 surā cammayodhino dāsakaputtā āḷārikā kappakā nhāpakā
 sūdā mālākārā rajakā pesakārā nalakārā kumbhakārā gaṇakā
 muddikā yāni vā panaññānipi evaṁgatāni puthusippāyatanāni te
 diṭṭhe va dhamme sandiṭṭhikaṁ sippaphalaṁ upajīvanti te 1- tena
 attānaṁ sukhenti piṇenti mātāpitaro sukhenti piṇenti puttadāraṁ
 sukhenti piṇenti mittāmacce sukhenti piṇenti samaṇabrāhmaṇesu 2-
 uddhaggikaṁ dakkhiṇaṁ patiṭṭhapenti 3- sovaggikaṁ sukhavipākaṁ saggasaṁvattanikaṁ
 sakkā nu kho bho kassapa evameva diṭṭhe va dhamme sandiṭṭhikaṁ

  *  *  *  *  *  *
  Footnote:1 sīhalapotthake teti pāṭho na hoti. 2 samaṇabrāhmaṇesu
 vāti pāṭho dissati. 3 Sī. patiṭṭhāpenti.
-------------------------------------------------
[page 068]
 Sāmaññaphalaṁ paññapetunti evaṁ vutte bhante pūraṇo kassapo
 maṁ etadavoca karoto kho mahārāja kārayato chindato chedāpayato
 pacato pacāpayato socayato socāpayato kilamayato kilamāpayato
 phandato phandāpayato pāṇamatipāpayato 1- adinnaṁ ādiyato sandhiṁ
 chindato nillopaṁ harato ekāgārikaṁ karoto paripanthe tiṭṭhato
 paradāraṁ gacchato musā bhaṇato karato na kariyati 2- pāpaṁ khurapariyantena
 cepi cakkena yo imissā paṭhaviyā pāṇe ekaṁ maṁsakhalaṁ
 ekaṁ maṁsapuñjaṁ kareyya natthi tatonidānaṁ pāpaṁ natthi pāpassa
 āgamo dakkhiṇañcepi gaṅgāya tīraṁ 3- gaccheyya 4- hananto ghātento
 chindanto chedāpento pacanto pacāpento 5- natthi tatonidānaṁ
 pāpaṁ natthi pāpassa < PTS. D I , 53 >āgamo uttarañcepi gaṅgāya tīraṁ 6- gaccheyya
 dadanto dadāpento 7- yajanto yajāpento 8- natthi tatonidānaṁ puññaṁ
 natthi puññassa āgamo dānena damena saṁyamena saccavācena 9-
 natthi tatonidānaṁ puññaṁ natthi puññassa āgamoti itthaṁ kho
 me bhante pūraṇo kassapo sandiṭṭhikaṁ sāmaññaphalaṁ puṭṭho samāno
 akiriyaṁ byākāsi seyyathāpi bhante ambaṁ vā puṭṭho labujaṁ

  *  *  *  *  *  *
  Footnote:1 sīhalapotthake pacato pācayato socayato kilamayato phandāpayato
 pāṇamatimāpayatoti pāṭho dissati. 2 Sī. karīyati. 3 Sī. gaṅgātīraṁ.
 4 Sī. āgaccheyya. 5 Sī. pācanto. 6 Sī. gaṅgātīraṁ.
 7 Sī. dāpento. 8 Sī. yājento. 9 Sī. saccavajjena.
-------------------------------------------------
[page 069]
 Byākareyya labujaṁ vā puṭṭho ambaṁ byākareyya evameva kho
 me bhante pūraṇo kassapo sandiṭṭhikaṁ sāmaññaphalaṁ puṭṭho samāno
 akiriyaṁ byākāsi tassa mayhaṁ bhante etadahosi kathaṁ hi nāma
 mādiso samaṇaṁ vā brāhmaṇaṁ vā vijite vasantaṁ apasādetabbaṁ
 maññeyyāti so kho ahaṁ bhante pūraṇassa kassapassa bhāsitaṁ
 neva abhinandiṁ nappaṭikkosiṁ anabhinanditvā appaṭikkositvā anattamano
 anattamanavācaṁ anicchāretvā tameva vācaṁ anuggaṇhanto
 anikkujjento 1- uṭṭhāyāsanā pakkāmiṁ.
      [95] Ekamidāhaṁ bhante samayaṁ yena makkhali gosālo tenupasaṅkamiṁ
 upasaṅkamitvā makkhalinā gosālena saddhiṁ sammodiṁ sammodanīyaṁ
 kathaṁ sārāṇīyaṁ vītisāretvā ekamantaṁ nisīdiṁ ekamantaṁ nisinno
 kho ahaṁ bhante makkhaliṁ gosālaṁ etadavocaṁ yathā nu kho imāni
 bho gosāla puthusippāyatanāni .pe. Sakkā nu kho bho gosāla
 evameva diṭṭhe va dhamme sandiṭṭhikaṁ sāmaññaphalaṁ paññapetunti
 evaṁ vutte bhante makkhali gosālo maṁ etadavoca natthi mahārāja
 hetu natthi paccayo sattānaṁ saṁkilesāya ahetū appaccayā sattā
 saṁkilissanti natthi hetu natthi paccayo sattānaṁ visuddhiyā ahetū
 appaccayā sattā visujjhanti natthi attakāre natthi parakāre
 natthi purisakāre natthi balaṁ natthi viriyaṁ natthi purisathāmo natthi

  *  *  *  *  *  *
  Footnote:1 Sī. anikkujjanto.
-------------------------------------------------
[page 070]
 Purisaparakkamo sabbe sattā sabbe < PTS. D I , 54 >pāṇā sabbe bhūtā sabbe
 jīvā avasā abalā aviriyā niyatisaṅgatibhāvapariṇatā chasvevābhijātīsu
 sukhañca dukkhañca paṭisaṁvedenti cuddasa kho panimāni mahārāja 1-
 yonipamukhasatasahassāni saṭṭhī ca 2- satāni cha satāni pañca ca kammuno
 satāni pañca ca kammāni tīṇi ca kammāni kamme ca upaḍḍhakamme 3-
 ca dvaṭṭhipaṭipadā dvaṭṭhantarakappā 4- chaḷābhijātiyo aṭṭhapurisabhūmiyo
 ekūnapaññāsa ājīvakasate ekūnapaññāsa paribbājakasate ekūnapaññāsa
 nāgavāsasate 5- vīse indriyasate tiṁse nirayasate chattiṁsarajodhātuyo
 sattasaññīgabbhā sattāsaññīgabbhā sattanigaṇṭhigabbhā
 sattadevā sattamanussā 6- sattapisācā 7- sattasarā sattapavuṭā
 sattapapātā sattapapātasatāni sattasupinā sattasupinasatāni
 cullāsītimahākappino 8- satasahassāni yāni bāle ca paṇḍite ca
 sandhāvitvā saṁsaritvā dukkhassantaṁ karissanti tattha natthi imināhaṁ
 sīlena vā vattena vā tapena vā brahmacariyena vā aparipakkaṁ
 vā kammaṁ paripācessāmi paripakkaṁ vā kammaṁ phussā phussā
 byantikarissāmīti 9- hevaṁ natthi doṇamite sukhadukkhe pariyantakate

  *  *  *  *  *  *
  Footnote:1 Sī. mahārājāti pāṭho na dissati. 2 Sī. saṭṭhiñca. 3 Sī. aḍḍhakamme
 ca. 4 Sī. vaṭṭhipaṭipadā vaṭṭhantarakappā. 5 Sī. nāgāvasasate.
 Yu. nāgāvāsasate. 6 Sī. mānusā. 7 Sī. pesācā.
 8 Sī. mahākappuno. 9 Sī. phussa phussa byantikarissāmīti.
-------------------------------------------------
[page 071]
 Saṁsāre natthi hānavaḍḍhane 1- natthi ukkaṁsāvakkaṁse seyyathāpi nāma
 suttagule khitte nibbeṭhiyamānameva paleti 2- evameva bāle ca
 paṇḍite ca sandhāvitvā saṁsaritvā dukkhassantaṁ karissantīti itthaṁ
 kho me bhante makkhali gosālo sandiṭṭhikaṁ sāmaññaphalaṁ puṭṭho
 samāno saṁsārasuddhiṁ byākāsi seyyathāpi bhante ambaṁ vā puṭṭho
 labujaṁ byākareyya labujaṁ vā puṭṭho ambaṁ byākareyya evameva
 kho me bhante makkhali gosālo sandiṭṭhikaṁ sāmaññaphalaṁ puṭṭho
 samāno saṁsārasuddhiṁ byākāsi tassa mayhaṁ bhante etadahosi< PTS. D I , 55 >
 kathaṁ hi nāma mādiso samaṇaṁ vā brāhmaṇaṁ vā vijite vasantaṁ
 apasādetabbaṁ maññeyyāti so kho ahaṁ bhante makkhalissa gosālassa
 bhāsitaṁ neva abhinandiṁ nappaṭikkosiṁ anabhinanditvā appaṭikkositvā
 anattamano anattamanavācaṁ anicchāretvā tameva vācaṁ anuggaṇhanto
 anikkujjento uṭṭhāyāsanā pakkāmiṁ.
      [96] Ekamidāhaṁ bhante samayaṁ yena ajito kesakambalo 3-
 tenupasaṅkamiṁ upasaṅkamitvā ajitena kesakambalena saddhiṁ sammodiṁ sammodanīyaṁ
 kathaṁ sārāṇīyaṁ vītisāretvā ekamantaṁ nisīdiṁ ekamantaṁ nisinno
 kho ahaṁ bhante ajitaṁ kesakambalaṁ etadavocaṁ yathā nu kho imāni
 bho ajita puthusippāyatanāni .pe. Sakkā nu kho bho ajita
 evameva diṭṭhe va dhamme sandiṭṭhikaṁ sāmaññaphalaṁ paññapetunti

  *  *  *  *  *  *
  Footnote:1 Sī. hāyanavaddhane. 2 Sī. phaleti. 3 Sī. ajito kesakambali.
-------------------------------------------------
[page 072]
 Evaṁ vutte bhante ajito kesakambalo maṁ etadavoca natthi mahārāja
 dinnaṁ natthi yiṭṭhaṁ natthi huttaṁ natthi sukaṭadukkaṭānaṁ kammānaṁ
 phalaṁ vipāko natthi ayaṁ loko natthi paraloko 1- natthi mātā
 natthi pitā natthi sattā opapātikā natthi loke samaṇabrāhmaṇā
 samaggagatā 2- sammāpaṭipannā ye imañca lokaṁ parañca lokaṁ
 sayaṁ abhiññā sacchikatvā pavedenti cātummahābhūtiko ayaṁ puriso
 yadā kālaṁ karoti paṭhavī paṭhavikāyaṁ anupeti anupagacchati 3- āpo
 āpokāyaṁ anupeti anupagacchati tejo tejokāyaṁ anupeti anupagacchati
 vāyo vāyokāyaṁ anupeti anupagacchati ākāsaṁ indriyāni saṁkamanti
 āsandipañcamā purisā taṁ 4- ādāya gacchanti yāva āḷāhanā
 padāni paññāyanti 5- kāpotakāni aṭṭhīni bhavanti bhassantā hutiyo
 dattupaññattamidaṁ 6- dānaṁ tesaṁ tucchaṁ musā vilāpo 7- ye keci
 atthikavādaṁ vadanti bāle ca paṇḍite ca kāyassa bhedā ucchijjanti
 vinassanti na honti paraṁ maraṇāti itthaṁ kho < PTS. D I , 56 >me bhante ajito
 kesakambalo sandiṭṭhikaṁ sāmaññaphalaṁ puṭṭho samāno ucchedaṁ 8-
 byākāsi seyyathāpi bhante ambaṁ vā puṭṭho labujaṁ byākareyya

  *  *  *  *  *  *
  Footnote:1 Sī. paro loko. 2 samaggatā sammaggatātipi dve pāṭhā
 dissanti. 3 Sī. anupigacchati. 4 Sī. mataṁ. 5 Sī. ālāhanā
 padāni paññāpentīti pāṭho dissati. 6 Sī. dattupaññattaṁ
 yadidaṁ. 7 Sī. musāvilopo. 8 Sī. ucchedavādaṁ.
-------------------------------------------------
[page 073]
 Labujaṁ vā puṭṭho ambaṁ byākareyya evameva kho me bhante
 ajito kesakambalo sandiṭṭhikaṁ sāmaññaphalaṁ puṭṭho samāno
 ucchedaṁ byākāsi tassa mayhaṁ bhante etadahosi kathaṁ hi nāma
 mādiso samaṇaṁ vā brāhmaṇaṁ vā vijite vasantaṁ apasādetabbaṁ
 maññeyyāti so kho ahaṁ bhante ajitassa kesakambalassa bhāsitaṁ neva
 abhinandiṁ nappaṭikkosiṁ anabhinanditvā appaṭikkositvā anattamano
 anattamanavācaṁ anicchāretvā tameva vācaṁ anuggaṇhanto anikkujjento
 uṭṭhāyāsanā pakkāmiṁ.
      [97] Ekamidāhaṁ bhante samayaṁ yena pakudho kaccāyano tenupasaṅkamiṁ
 upasaṅkamitvā pakudhena kaccāyanena saddhiṁ sammodiṁ sammodanīyaṁ kathaṁ
 sārāṇīyaṁ vītisāretvā ekamantaṁ nisīdiṁ ekamantaṁ nisinno kho ahaṁ
 bhante pakudhaṁ kaccāyanaṁ etadavocaṁ yathā nu kho imāni bho
 kaccāyana puthusippāyatanāni .pe. Sakkā nu kho bho kaccāyana evameva
 diṭṭhe va dhamme sandiṭṭhikaṁ sāmaññaphalaṁ paññapetunti evaṁ vutte
 bhante pakudho kaccāyano maṁ etadavoca sattime mahārāja kāyā akaṭā
 akaṭavidhā animmitā animmātā vañjhā kūṭaṭṭhā esikaṭṭhāyiṭṭhitā 1-
 te na iñjanti na vipariṇamanti na aññamaññaṁ byābādhenti nālaṁ
 aññamaññassa sukhāya vā dukkhāya vā sukhadukkhāya vā katame
 satta paṭhavikāyo āpokāyo tejokāyo vāyokāyo sukhe dukkhe jīve

  *  *  *  *  *  *
  Footnote:1 esikaṭṭhāyiṭṭhikātipi pāṭho.
-------------------------------------------------
[page 074]
 Sattame ime sattakāyā 1- akaṭā akaṭavidhā animmitā animmātā
 vañjhā kūṭaṭṭhā esikaṭṭhāyiṭṭhitā te na iñjanti na vipariṇamanti
 na aññamaññaṁ byābādhenti nālaṁ aññamaññassa sukhāya vā
 dukkhāya vā sukhadukkhāya vā tattha natthi hantā vā ghātetā vā
 sotā vā sāvetā vā 2- < PTS. D I , 57 >viññātā vā viññāpetā vā so hi 3-
 tiṇhena satthena sīsaṁ chindati na koci kañci jīvitā 4- voropeti
 sattannaṁyeva kāyānaṁ antarena satthamanupattatīti 5- itthaṁ kho me bhante
 pakudho kaccāyano sandiṭṭhikaṁ sāmaññaphalaṁ puṭṭho samāno aññena
 aññaṁ byākāsi seyyathāpi bhante ambaṁ vā puṭṭho labujaṁ
 byākareyya labujaṁ vā puṭṭho ambaṁ byākareyya evameva kho me
 bhante pakudho kaccāyano sandiṭṭhikaṁ sāmaññaphalaṁ puṭṭho samāno
 aññena aññaṁ byākāsi tassa mayhaṁ bhante etadahosi kathaṁ hi nāma
 mādiso samaṇaṁ vā brāhmaṇaṁ vā vijite vasantaṁ apasādetabbaṁ
 maññeyyāti so kho ahaṁ bhante pakudhassa kaccāyanassa bhāsitaṁ neva
 abhinandiṁ nappaṭikkosiṁ anabhinanditvā appaṭikkositvā anattamano
 anattamanavācaṁ anicchāretvā tameva vācaṁ anuggaṇhanto anikkujjento
 uṭṭhāyāsanā pakkāmiṁ.
      [98] Ekamidāhaṁ bhante samayaṁ yena nigaṇṭho nāṭaputto

  *  *  *  *  *  *
  Footnote:1 Sī. santime sattakāyā. 2 Sī. sovetā vā. 3 Sī. sopi.
 4 Sī. kāci jīvitā. 5 Sī. satthavivaramanupatanti.
-------------------------------------------------
[page 075]
 Tenupasaṅkamiṁ upasaṅkamitvā nigaṇṭhena nāṭaputtena saddhiṁ sammodiṁ
 sammodanīyaṁ kathaṁ sārāṇīyaṁ vītisāretvā ekamantaṁ nisīdiṁ ekamantaṁ
 nisinno kho ahaṁ bhante nigaṇṭhaṁ nāṭaputtaṁ etadavocaṁ yathā nu kho
 imāni bho aggivessana puthusippāyatanāni .pe. Sakkā nu kho
 bho aggivessana evameva diṭṭhe va dhamme sandiṭṭhikaṁ sāmaññaphalaṁ
 paññapetunti evaṁ vutte bhante nigaṇṭho nāṭaputto maṁ etadavoca
 idha mahārāja nigaṇṭho cātuyāmasaṁvarasaṁvuto hoti kathañca kho 1- mahārāja
 nigaṇṭho cātuyāmasaṁvarasaṁvuto hoti idha mahārāja nigaṇṭho sabbavārivārito
 ca hoti sabbavāriyutto ca sabbavāridhuto ca sabbavāriphuṭo 2-
 ca evaṁ kho 3- mahārāja nigaṇṭho cātuyāmasaṁvarasaṁvuto hoti yato < PTS. D I , 58 >kho
 mahārāja nigaṇṭho evaṁ cātuyāmasaṁvarasaṁvuto hoti ayaṁ vuccati mahārāja
 nigaṇṭho nāṭaputto 4- gatatto ca yatatto ca ṭhitatto cāti itthaṁ
 kho me bhante nigaṇṭho nāṭaputto sandiṭṭhikaṁ sāmaññaphalaṁ puṭṭho
 samāno cātuyāmasaṁvaraṁ byākāsi seyyathāpi bhante ambaṁ vā puṭṭho
 labujaṁ byākareyya labujaṁ vā puṭṭho ambaṁ byākareyya evameva
 kho bhante nigaṇṭho nāṭaputto sandiṭṭhikaṁ sāmaññaphalaṁ puṭṭho
 samāno cātuyāmasaṁvaraṁ byākāsi tassa mayhaṁ bhante etadahosi kathaṁ
 hi nāma mādiso samaṇaṁ vā brāhmaṇaṁ vā vijite vasantaṁ apasādetabbaṁ

  *  *  *  *  *  *
  Footnote:1 Sī. khosaddo natthi. 2 Sī. sabbavāripuṭṭho. 3 Sī. khosaddo
 natthi. 4 Yu. -phuṭṭho. Sī. nāṭaputtoti pāṭho natthi.
-------------------------------------------------
[page 076]
 Maññeyyāti so kho ahaṁ bhante nigaṇṭhassa nāṭaputtassa bhāsitaṁ neva
 abhinandiṁ nappaṭikkosiṁ anabhinanditvā appaṭikkositvā anattamano
 anattamanavācaṁ anicchāretvā tameva vācaṁ anuggaṇhanto anikkujjento
 uṭṭhāyāsanā pakkāmiṁ.
      [99] Ekamidāhaṁ bhante samayaṁ yena sañjayo velaṭṭhaputto 1-
 tenupasaṅkamiṁ upasaṅkamitvā sañjayena velaṭṭhaputtena saddhiṁ sammodiṁ
 sammodanīyaṁ kathaṁ sārāṇīyaṁ vītisāretvā ekamantaṁ nisīdiṁ ekamantaṁ
 nisinno kho ahaṁ bhante sañjayaṁ velaṭṭhaputtaṁ etadavocaṁ yathā nu kho
 imāni bho sañjaya puthusippāyatanāni .pe. Sakkā nu kho bho sañjaya
 evameva diṭṭhe va dhamme sandiṭṭhikaṁ sāmaññaphalaṁ paññapetunti evaṁ
 vutte bhante sañjayo velaṭṭhaputto maṁ etadavoca atthi paro lokoti
 iti ce maṁ pucchasi atthi paro lokoti iti ce me assa atthi
 paro lokoti iti tena 2- byākareyyaṁ evantipi me no tathātipi
 me no aññathātipi me no notipi me no no notipi me no natthi
 paro loko atthi ca natthi ca paro loko neva atthi na natthi
 paro loko atthi sattā opapātikā natthi sattā opapātikā
 atthi ca natthi ca sattā opapātikā neva atthi na natthi sattā
 opapātikā atthi sukaṭadukkaṭānaṁ kammānaṁ phalaṁ vipāko iti ce
 maṁ pucchasi atthi sukaṭadukkaṭānaṁ kammānaṁ phalaṁ vipāko iti ce

  *  *  *  *  *  *
  Footnote:1 Sī. velaṭṭhiputto. 2 te naṁ.
-------------------------------------------------
[page 077]
 Me assa atthi sukaṭadukkaṭānaṁ kammānaṁ phalaṁ vipāko iti tena
 byākareyyaṁ natthi sukaṭadukkaṭānaṁ kammānaṁ phalaṁ vipāko < PTS. D I , 59 >atthi ca
 natthi ca sukaṭadukkaṭānaṁ kammānaṁ phalaṁ vipāko neva atthi na natthi
 sukaṭadukkaṭānaṁ kammānaṁ phalaṁ vipāko hoti tathāgato parammaraṇā
 na hoti tathāgato parammaraṇā hoti ca na ca hoti tathāgato
 parammaraṇā neva hoti na na hoti tathāgato parammaraṇāti iti ce
 maṁ pucchasi neva hoti na na hoti tathāgato parammaraṇāti iti ce me
 assa neva hoti na na hoti tathāgato parammaraṇāti iti tena byākareyyaṁ
 evantipi me no tathātipi me no aññathātipi me no notipi
 me no no notipi me noti itthaṁ kho me bhante sañjayo velaṭṭhaputto
 sandiṭṭhikaṁ sāmaññaphalaṁ puṭṭho samāno vikkhepaṁ byākāsi seyyathāpi
 bhante ambaṁ vā puṭṭho labujaṁ byākareyya labujaṁ vā puṭṭho ambaṁ
 byākareyya evameva kho bhante sañjayo velaṭṭhaputto sandiṭṭhikaṁ
 sāmaññaphalaṁ puṭṭho samāno vikkhepaṁ byākāsi tassa mayhaṁ bhante
 etadahosi ayañca imesaṁ samaṇabrāhmaṇānaṁ sabbabālo sabbamūḷho
 kathaṁ hi nāma sandiṭṭhikaṁ sāmaññaphalaṁ puṭṭho samāno vikkhepaṁ
 byākarissatīti tassa mayhaṁ bhante etadahosi kathañhi nāma mādiso
 samaṇaṁ vā brāhmaṇaṁ vā vijite vasantaṁ apasādetabbaṁ maññeyyāti
 so kho ahaṁ bhante sañjayassa velaṭṭhaputtassa bhāsitaṁ neva abhinandiṁ
 nappaṭikkosiṁ anabhinanditvā appaṭikkositvā anattamano anattamanavācaṁ
-------------------------------------------------
[page 078]
 Anicchāretvā tameva vācaṁ anuggaṇhanto anikkujjento
 uṭṭhāyāsanā pakkāmiṁ.
      [100] Sohaṁ bhante bhagavantampi pucchāmi yathā nu kho imāni bhante
 puthusippāyatanāni seyyathīdaṁ hatthārohā assārohā rathikā dhanuggahā
 celakā calakā piṇḍadāyikā uggā rājaputtā pakkhandino mahānāgā
 surā cammayodhino dāsakaputtā āḷārikā kappakā nhāpakā sūdā
 mālākārā rajakā pesakārā nalakārā kumbhakārā gaṇakā muddikā
 yāni vā panaññānipi evaṁgatāni puthusippāyatanāni te diṭṭhe va
 dhamme sandiṭṭhikaṁ sippaphalaṁ upajīvanti te tena attānaṁ sukhenti
 piṇenti mātāpitaro sukhenti piṇenti puttadāraṁ sukhenti < PTS. D I , 60 >piṇenti
 mittāmacce sukhenti piṇenti samaṇabrāhmaṇesu uddhaggikaṁ dakkhiṇaṁ
 patiṭṭhāpenti sovaggikaṁ sukhavipākaṁ saggasaṁvattanikaṁ sakkā nu kho
 bhante evameva diṭṭhe va dhamme sandiṭṭhikaṁ sāmaññaphalaṁ paññapetunti.
 Sakkā mahārāja tenahi mahārāja taññevettha paṭipucchissāmi
 yathā te khameyya tathā taṁ byākareyyāsi taṁ kiṁ maññasi
 mahārāja idha te assa puriso dāso kammakaro pubbuṭṭhāyī
 pacchānipātī kiṁkārapaṭissāvī manāpacārī piyavādī mukhullokiko 1- tassa
 evamassa acchariyaṁ vata bho abbhūtaṁ vata bho puññānaṁ gati
 puññānaṁ vipāko ayaṁ hi rājā māgadho ajātasattu vedehiputto

  *  *  *  *  *  *
  Footnote:1 Sī. mukhullokako.
-------------------------------------------------
[page 079]
 Manusso ahaṁpi manusso ayaṁ hi rājā māgadho ajātasattu vedehiputto
 pañcahi kāmaguṇehi samappito samaṅgībhūto paricāreti devo maññe
 ahaṁ panamhissa 1- dāso kammakaro pubbuṭṭhāyī pacchānipātī
 kiṁkārapaṭissāvī manāpacārī piyavādī mukhullokiko so vatassāhaṁ puññāni
 kareyyaṁ yannūnāhaṁ kesamassuṁ ohāretvā kāsāyāni vatthāni
 acchādetvā agārasmā anagāriyaṁ pabbajeyyanti. So aparena
 samayena kesamassuṁ ohāretvā kāsāyāni vatthāni acchādetvā
 agārasmā anagāriyaṁ pabbajeyya. So evaṁ pabbajito samāno
 kāyena saṁvuto vihareyya vācāya saṁvuto vihareyya manasā saṁvuto
 vihareyya ghāsacchādanaparamatāya santuṭṭho 2- abhirato paviveke.
 Tañceke 3- purisā evamāroceyyuṁ yagghe deva jāneyyāsi yo te
 so puriso dāso kammakaro pubbuṭṭhāyī pacchānipātī kiṁkārapaṭissāvī
 manāpacārī piyavādī mukhullokiko so deva kesamassuṁ ohāretvā
 kāsāyāni vatthāni acchādetvā agārasmā anagāriyaṁ pabbajito so
 evaṁ pabbajito samāno kāyena saṁvuto viharati vācāya saṁvuto
 viharati manasā saṁvuto viharati ghāsacchādanaparamatāya santuṭṭho abhirato
 paviveketi. Apinu tvaṁ evaṁ vadeyyāsi etu me bho so puriso
 punadeva hotu dāso kammakaro pubbuṭṭhāyī pacchānipātī kiṁkārapaṭissāvī
 manāpacārī piyavādī mukhullokikoti. < PTS. D I , 61 >Nohetaṁ bhante

  *  *  *  *  *  *
  Footnote:1 ahaṁ panamhassātipi pāṭho. 2 Sī. saṇṭhito. 3 Sī. tañce te.
-------------------------------------------------
[page 080]
 Athakho naṁ mayameva abhivādeyyāmapi paccuṭṭheyyāmapi āsanenapi
 nimanteyyāma abhinimanteyyāmapi naṁ cīvarapiṇḍapātasenāsanagilānapaccaya-
 bhesajjaparikkhārehi dhammikaṁpissa rakkhāvaraṇaguttiṁ saṁvidaheyyāmāti.
 Taṁ kiṁ maññasi mahārāja yadi evaṁ sante hoti vā
 sandiṭṭhikaṁ sāmaññaphalaṁ no vāti. Addhā kho bhante evaṁ
 sante hoti sandiṭṭhikaṁ sāmaññaphalanti. Idaṁ kho te mahārāja
 mayā paṭhamaṁ diṭṭhe va dhamme sandiṭṭhikaṁ sāmaññaphalaṁ paññattanti.
      [101] Sakkā pana bhante aññaṁpi evameva diṭṭhe va dhamme
 sandiṭṭhikaṁ sāmaññaphalaṁ paññapetunti. Sakkā mahārāja tenahi
 mahārāja taññevettha paṭipucchissāmi yathā te khameyya tathā
 naṁ byākareyyāsi. Taṁ kiṁ maññasi mahārāja idha te assa
 puriso kassako gahapatiko kārakārako rāsivaḍḍhako. Tassa
 evamassa acchariyaṁ vata bho abbhūtaṁ vata bho puññānaṁ gati puññānaṁ
 vipāko ayaṁ hi rājā māgadho ajātasattu vedehiputto manusso
 ahampi manusso ayaṁ hi rājā māgadho ajātasattu vedehiputto
 pañcahi kāmaguṇehi samappito samaṅgībhūto paricāreti devo maññe
 ahaṁ panamhissa kassako gahapatiko kārakārako rāsivaḍḍhako so
 vatassāhaṁ puññāni kareyyaṁ yannūnāhaṁ kesamassuṁ ohāretvā
 kāsāyāni vatthāni acchādetvā agārasmā anagāriyaṁ pabbajeyyanti.
 So aparena samayena appaṁ vā bhogakkhandhaṁ pahāya
-------------------------------------------------
[page 081]
 Mahantaṁ vā bhogakkhandhaṁ pahāya appaṁ vā ñātiparivaṭṭaṁ pahāya
 mahantaṁ vā ñātiparivaṭṭaṁ pahāya kesamassuṁ ohāretvā kāsāyāni
 vatthāni acchādetvā agārasmā anagāriyaṁ pabbajeyya. So
 evaṁ pabbajito samāno kāyena saṁvuto vihareyya vācāya saṁvuto
 vihareyya manasā saṁvuto vihareyya ghāsacchādanaparamatāya santuṭṭho
 abhirato paviveke. Tañceke purisā evamāroceyyuṁ yagghe deva
 jāneyyāsi yo te so puriso kassako gahapatiko kārakārako
 rāsivaḍḍhako so deva kesamassuṁ ohāretvā kāsāyāni vatthāni
 acchādetvā agārasmā < PTS. D I , 62 >anagāriyaṁ pabbajito so evaṁ pabbajito
 samāno kāyena saṁvuto viharati vācāya saṁvuto viharati manasā
 saṁvuto viharati ghāsacchādanaparamatāya santuṭṭho abhirato paviveketi.
 Apinu tvaṁ evaṁ vadeyyāsi etu me bho so puriso punadeva
 hotu kassako gahapatiko kārakārako rāsivaḍḍhakoti. No hetaṁ
 bhante athakho naṁ mayameva abhivādeyyāmapi paccuṭṭheyyāmapi āsanenapi
 nimanteyyāma abhinimanteyyāmapi naṁ cīvarapiṇḍapātasenāsanagilānapaccaya-
 bhesajjaparikkhārehi dhammikaṁpissa rakkhāvaraṇaguttiṁ saṁvidaheyyāmāti.
 Taṁ kiṁ maññasi mahārāja yadi evaṁ sante hoti vā
 sandiṭṭhikaṁ sāmaññaphalaṁ no vāti. Addhā kho bhante evaṁ
 sante hoti sandiṭṭhikaṁ sāmaññaphalanti. Idaṁ kho te mahārāja
 mayā dutiyaṁ diṭṭhe va dhamme sandiṭṭhikaṁ sāmaññaphalaṁ paññattanti.
-------------------------------------------------
[page 082]
      [102] Sakkā pana bhante aññaṁpi diṭṭhe va dhamme sandiṭṭhikaṁ
 sāmaññaphalaṁ paññapetuṁ imehi sandiṭṭhikehi sāmaññaphalehi abhikkantatarañca
 paṇītatarañcāti. Sakkā mahārāja tenahi mahārāja
 suṇāhi 1- sādhukaṁ manasikarohi bhāsissāmīti. Evaṁ bhanteti kho
 rājā 2- māgadho ajātasattu vedehiputto bhagavato paccassosi.
 Bhagavā etadavoca idha mahārāja tathāgato loke uppajjati arahaṁ
 sammāsambuddho vijjācaraṇasampanno sugato lokavidū anuttaro
 purisadammasārathi satthā devamanussānaṁ buddho bhagavāti 3- so imaṁ
 lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ
 sayaṁ abhiññā sacchikatvā pavedeti. So dhammaṁ deseti ādikalyāṇaṁ
 majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ
 parisuddhaṁ < PTS. D I , 63 >brahmacariyaṁ pakāseti. Taṁ dhammaṁ suṇāti gahapati vā
 gahapatiputto vā aññatarasmiṁ vā kule pacchā 4- jāto. So taṁ
 dhammaṁ sutvā tathāgate saddhaṁ paṭilabhati. So tena saddhāpaṭilābhena
 samannāgato iti paṭisañcikkhati sambādho gharāvāso rajāpatho 5-
 abbhokāso pabbajjā nayidaṁ sukaraṁ agāraṁ ajjhāvasatā ekantaparipuṇṇaṁ
 ekantaparisuddhaṁ saṁkhalikhitaṁ brahmacariyaṁ carituṁ yannūnāhaṁ
 kesamassuṁ ohāretvā kāsāyāni vatthāni acchādetvā agārasmā

  *  *  *  *  *  *
  Footnote:1 Sī. suṇohīti vā pāṭho. 2 Sī. mahārājā. 3 Sī. bhagavā.
 4 Sī. paccā. 5 Sī. rajopatho.
-------------------------------------------------
[page 083]
 Anagāriyaṁ pabbajeyyanti. So aparena samayena appaṁ vā bhogakkhandhaṁ
 pahāya mahantaṁ vā bhogakkhandhaṁ pahāya appaṁ vā ñātiparivaṭṭaṁ
 pahāya mahantaṁ vā ñātiparivaṭṭaṁ pahāya kesamassuṁ ohāretvā
 kāsāyāni vatthāni acchādetvā agārasmā anagāriyaṁ pabbajati.
 So evaṁ pabbajito samāno pātimokkhasaṁvarasaṁvuto viharati ācāragocarasampanno
 aṇumattesu vajjesu bhayadassāvī samādāya sikkhati
 sikkhāpadesu kāyakammavacīkammena 1- samannāgato kusalena parisuddhājīvo
 sīlasampanno indriyesu guttadvāro satisampajaññena samannāgato
 santuṭṭho.
      [103] Kathañca mahārāja bhikkhu sīlasampanno hoti idha mahārāja
 bhikkhu pāṇātipātaṁ pahāya pāṇātipātā paṭivirato hoti nihitadaṇḍo
 nihitasattho lajjī dayāpanno sabbapāṇabhūtahitānukampī viharati. Idaṁpissa
 hoti sīlasmiṁ. Adinnādānaṁ pahāya adinnādānā paṭivirato hoti
 dinnādāyī dinnapāṭikaṅkhī athenena sucibhūtena attanā viharati. Idaṁpissa
 hoti sīlasmiṁ. Abrahmacariyaṁ pahāya brahmacārī hoti ārācārī
 virato methunā gāmadhammā. Idaṁpissa hoti sīlasmiṁ. Musāvādaṁ pahāya
 musāvādā paṭivirato hoti saccavādī saccasandho ṭheto 2- paccayiko
 avisaṁvādako lokassa. Idaṁpissa hoti sīlasmiṁ. Pisuṇaṁ vācaṁ pahāya
 pisuṇāya vācāya < PTS. D I , 64 >paṭivirato hoti ito sutvā na amutra akkhātā

  *  *  *  *  *  *
  Footnote:1 Sī. kāyavacīkammena. 2 Sī. theto.
-------------------------------------------------
[page 084]
 Imesaṁ bhedāya amutra vā sutvā na imesaṁ akkhātā amūsaṁ bhedāya
 iti bhinnānaṁ vā sandhātā sahitānaṁ vā anuppadātā samaggārāmo
 samaggarato samagganandī samaggakaraṇiṁ vācaṁ bhāsitā hoti. Idaṁpissa
 hoti sīlasmiṁ. Pharusaṁ vācaṁ pahāya pharusāya vācāya paṭivirato
 hoti yā sā vācā nelā kaṇṇasukhā pemanīyā hadayaṅgamā porī
 bahujanakantā bahujanamanāpā tathārūpiṁ vācaṁ bhāsitā hoti. Idaṁpissa
 hoti sīlasmiṁ. Samphappalāpaṁ pahāya samphappalāpā paṭivirato
 hoti kālavādī bhūtavādī atthavādī dhammavādī vinayavādī nidhānavatiṁ
 vācaṁ bhāsitā hoti kālena sāpadesaṁ pariyantavatiṁ atthasañhitaṁ.
 Idaṁpissa hoti sīlasmiṁ. Bījagāmabhūtagāmasamārambhā paṭivirato hoti.
 Ekabhattiko hoti rattūparato virato vikālabhojanā. Naccagītavādita-
 visūkadassanā paṭivirato hoti. Mālāgandhavilepanadhāraṇamaṇḍanavibhūsanaṭṭhānā
 paṭivirato hoti. Uccāsayanamahāsayanā paṭivirato
 hoti. Jātarūparajaṭapaṭiggahaṇā 1- paṭivirato hoti. Āmakadhaññapaṭiggahaṇā
 paṭivirato hoti. Āmakamaṁsapaṭiggahaṇā paṭivirato
 hoti. Itthīkumārikapaṭiggahaṇā 2- paṭivirato hoti. Dāsīdāsapaṭiggahaṇā
 paṭivirato hoti. Ajeḷakapaṭiggahaṇā paṭivirato hoti.
 Kukkuṭasūkarapaṭiggahaṇā paṭivirato hoti. Hatthigavāssavaḷavāpaṭiggahaṇā
 paṭivirato hoti. Khettavatthupaṭiggahaṇā paṭivirato

  *  *  *  *  *  *
  Footnote:1 Sī. jātarūparajatapaṭiggahaṇā. 2 Sī. itthīkumārīpaṭiggahaṇā.
-------------------------------------------------
[page 085]
 Hoti. Dūteyyapahiṇagamanānuyogā paṭivirato hoti. Kayavikkayā
 paṭivirato hoti. Tulākūṭakaṁsakūṭamānakūṭā paṭivirato hoti.
 Ukkoṭanavañcananikatisāviyogā paṭivirato hoti. Chedanavadhabandhana-
 viparāmosāalopasahasākārā paṭivirato hoti. Idaṁpissa hoti sīlasmiṁ.
                     Cullasīlaṁ niṭṭhitaṁ 1-.
      [104] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpaṁ bījagāmabhūtagāmasamārambhaṁ anuyuttā< PTS. D I , 65 >
 viharanti. Seyyathīdaṁ. Mūlabījaṁ khandhabījaṁ phalabījaṁ aggabījaṁ bījabījameva
 pañcamaṁ iti vā. Iti evarūpā bījagāmabhūtagāmasamārambhā paṭivirato
 hoti. Idaṁpissa hoti sīlasmiṁ.
      [105] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpaṁ sannidhikāraparibhogaṁ anuyuttā
 viharanti. Seyyathīdaṁ. Annasannidhi 2- pānasannidhi vatthasannidhi
 yānasannidhi sayanasannidhi gandhasannidhi āmisasannidhi iti vā. Iti
 evarūpā sannidhikāraparibhogā paṭivirato hoti. Idaṁpissa hoti
 sīlasmiṁ.
      [106] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpaṁ visūkadassanaṁ anuyuttā viharanti.

  *  *  *  *  *  *
  Footnote:1 Sī. cullasīlaṁ niṭṭhitanti idaṁ natthi. 2 annasannidhintipi annasannadhitipi
 pāṭho dissati.
-------------------------------------------------
[page 086]
 Seyyathīdaṁ. Naccaṁ gītaṁ vāditaṁ pekkhaṁ akkhānaṁ pāṇissaraṁ vetāḷaṁ
 kumbhathūnaṁ sobhanagarakaṁ caṇḍālaṁ vaṁsaṁ dhovanaṁ hatthiyuddhaṁ assayuddhaṁ
 mahisayuddhaṁ usabhayuddhaṁ ajayuddhaṁ meṇḍayuddhaṁ kukkuṭayuddhaṁ vaṭṭakayuddhaṁ
 daṇḍayuddhaṁ muṭṭhiyuddhaṁ nibbuddhaṁ uyyodhikaṁ balaggaṁ senābyūhaṁ
 anīkadassanaṁ iti vā. Iti evarūpā visūkadassanā paṭivirato
 hoti. Idaṁpissa hoti sīlasmiṁ.
      [107] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpaṁ jūtappamādaṭṭhānānuyogamanuyuttā
 viharanti. Seyyathīdaṁ. Aṭṭhapadaṁ dasapadaṁ ākāsaṁ parihārapathaṁ
 santikaṁ khalikaṁ ghaṭikaṁ salākahatthaṁ akkhaṁ paṅkacīraṁ vaṅkakaṁ mokkhacikaṁ
 ciṅgulakaṁ pattāḷhakaṁ rathakaṁ dhanukaṁ akkharikaṁ mānesikaṁ 1- yathāvajjaṁ iti
 vā. Iti evarūpā jūtappamādaṭṭhānānuyogā paṭivirato hoti.
 Idaṁpissa hoti sīlasmiṁ.
      [108] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpaṁ uccāsayanamahāsayanaṁ anuyuttā
 viharanti. Seyyathīdaṁ. Āsandiṁ pallaṅkaṁ goṇakaṁ cittakaṁ paṭikaṁ paṭalikaṁ
 tūlikaṁ vikatikaṁ uddhalomiṁ 2- < PTS. D I , 66 >ekantalomiṁ kaṭissaṁ koseyyaṁ kuttakaṁ hatthattharaṁ
 assattharaṁ rathattharaṁ ajinappaveṇiṁ kādalimigapavarapaccattharaṇaṁ sauttaracchadaṁ
 ubhatolohitakūpadhānaṁ iti vā. Iti evarūpā uccāsayanamahāsayanā

  *  *  *  *  *  *
  Footnote:1 Sī. manosikaṁ. (manesikanti pāṭhena bhavitabbaṁ). 2 Sī. uddalomiṁ.
-------------------------------------------------
[page 087]
 Paṭivirato hoti. Idaṁpissa hoti sīlasmiṁ.
      [109] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpaṁ maṇḍanavibhūsanaṭṭhānānuyogaṁ anuyuttā
 viharanti. Seyyathīdaṁ. Ucchādanaṁ parimaddanaṁ nhāpanaṁ sambāhanaṁ
 ādāsaṁ añjanaṁ mālāgandhavilepanaṁ mukhacuṇṇaṁ mukhavilepanaṁ hatthabandhaṁ 1-
 sikhābandhaṁ daṇḍaṁ nālikaṁ asiṁ khaggaṁ chattaṁ citrupāhanaṁ uṇhīsaṁ maṇiṁ
 vālavījaniṁ odātāni vatthāni dīghadasāni iti vā. Iti evarūpā
 maṇḍanavibhūsanaṭṭhānānuyogā paṭivirato hoti. Idaṁpissa hoti sīlasmiṁ.
      [110] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpaṁ tiracchānakathaṁ anuyuttā viharanti.
 Seyyathīdaṁ. Rājakathaṁ corakathaṁ mahāmattakathaṁ senākathaṁ bhayakathaṁ yuddhakathaṁ
 annakathaṁ pānakathaṁ vatthakathaṁ sayanakathaṁ mālākathaṁ gandhakathaṁ ñātikathaṁ
 yānakathaṁ gāmakathaṁ nigamakathaṁ nagarakathaṁ janapadakathaṁ itthīkathaṁ purisakathaṁ 2-
 sūrakathaṁ visikhākathaṁ kumbhaṭṭhānakathaṁ pubbapetakathaṁ nānattakathaṁ lokakkhāyikaṁ
 samuddakkhāyikaṁ iti bhavābhavakathaṁ iti vā. Iti evarūpāya tiracchānakathāya
 paṭivirato hoti. Idaṁpissa hoti sīlasmiṁ.
      [111] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpaṁ viggāhikakathaṁ anuyuttā viharanti.

  *  *  *  *  *  *
  Footnote:1 Sī. mālāvilepanaṁ mukhacuṇṇakaṁ mukhālepaṁ hatthabandhanaṁ. 2 Sī.
 purisakathanti pāṭho na dissati.
-------------------------------------------------
[page 088]
 Seyyathīdaṁ. Tvaṁ imaṁ dhammavinayaṁ ājānāsi ahaṁ imaṁ dhammavinayaṁ
 ājānāmi kiṁ tvaṁ imaṁ dhammavinayaṁ ājānissasi micchāpaṭipanno
 tvamasi ahamasmi sammāpaṭipanno sahitaṁ me asahitante pure
 vacanīyaṁ pacchā avaca pacchā vacanīyaṁ pure avaca adhiciṇṇante
 viparāvattaṁ āropito te vādo niggahitosi caravādappamokkhāya
 nibbeṭhehi vā sace pahosīti iti vā. Iti evarūpāya
 viggāhikakathāya paṭivirato hoti. Idaṁpissa hoti sīlasmiṁ.
      [112] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpaṁ dūteyyapahiṇagamanānuyogamanuyuttā
 viharanti. Seyyathīdaṁ. Raññaṁ rājamahāmattānaṁ khattiyānaṁ brāhmaṇānaṁ
 gahapatikānaṁ kumārānaṁ idha gaccha amutra gaccha idaṁ hara amutra
 idaṁ āharāti iti vā. Iti evarūpā dūteyyapahiṇagamanānuyogā
 paṭivirato hoti. Idaṁpissa hoti sīlasmiṁ.
      [113] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te kuhakā ca honti lapakā ca nemittikā
 ca nipphesikā ca 1- lābhena ca lābhaṁ nijigiṁsitāro iti vā 2-.
 Iti evarūpā kuhanalapanā paṭivirato hoti. Idaṁpissa hoti sīlasmiṁ.
                    Majjhimasīlaṁ niṭṭhitaṁ 3-.

  *  *  *  *  *  *
  Footnote:1 Sī. nimittakā ca nippesikā ca. 2 Sī. iti vāti idaṁ natthi.
 3 Sī. majjhimasīlaṁ niṭṭhitanti idaṁpi natthi.
-------------------------------------------------
[page 089]
      [114] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpāya tiracchānavijjāya micchājīvena
 jīvikaṁ kappenti. Seyyathīdaṁ. Aṅgaṁ nimittaṁ uppāṭaṁ 1- supinaṁ
 lakkhaṇaṁ mūsikacchinnaṁ aggihomaṁ dabbihomaṁ thusahomaṁ kaṇahomaṁ
 taṇḍulahomaṁ sappihomaṁ telahomaṁ mukhahomaṁ lohitahomaṁ aṅgavijjā
 vatthuvijjā khettavijjā sivavijjā bhūtavijjā bhūrivijjā ahivijjā
 visavijjā vicchikavijjā mūsikavijjā sakuṇavijjā vāyasavijjā pakkajjhānaṁ
 saraparittānaṁ migapakkaṁ iti vā. Iti evarūpāya tiracchānavijjāya
 micchājīvā paṭivirato hoti. Idaṁpissa hoti sīlasmiṁ.
      [115] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpāya tiracchānavijjāya micchājīvena
 jīvikaṁ kappenti. Seyyathīdaṁ. Maṇilakkhaṇaṁ vatthalakkhaṇaṁ daṇḍalakkhaṇaṁ
 satthalakkhaṇaṁ asilakkhaṇaṁ usulakkhaṇaṁ dhanulakkhaṇaṁ āvudhalakkhaṇaṁ 2- itthīlakkhaṇaṁ
 purisalakkhaṇaṁ kumāralakkhaṇaṁ kumārīlakkhaṇaṁ dāsalakkhaṇaṁ
 dāsīlakkhaṇaṁ hatthilakkhaṇaṁ assalakkhaṇaṁ mahisalakkhaṇaṁ usabhalakkhaṇaṁ
 golakkhaṇaṁ ajalakkhaṇaṁ meṇḍalakkhaṇaṁ kukkuṭalakkhaṇaṁ vaṭṭakalakkhaṇaṁ
 godhālakkhaṇaṁ kaṇṇikalakkhaṇaṁ kacchapalakkhaṇaṁ migalakkhaṇaṁ iti vā.
 Iti evarūpāya tiracchānavijjāya micchājīvā paṭivirato hoti.
 Idaṁpissa hoti sīlasmiṁ.

  *  *  *  *  *  *
  Footnote:1 Sī. uppādaṁ. 2 sī < PTS. D I , 68 >āyudhalakkhaṇaṁ.
-------------------------------------------------
[page 090]
      [116] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpāya tiracchānavijjāya micchājīvena
 jīvikaṁ kappenti. Seyyathīdaṁ. Raññaṁ niyyānaṁ bhavissati raññaṁ
 aniyyānaṁ bhavissati abbhantarānaṁ raññaṁ upayānaṁ bhavissati bāhirānaṁ
 raññaṁ apayānaṁ bhavissati bāhirānaṁ raññaṁ upayānaṁ bhavissati
 abbhantarānaṁ raññaṁ apayānaṁ bhavissati abbhantarānaṁ raññaṁ jayo
 bhavissati bāhirānaṁ raññaṁ parājayo bhavissati bāhirānaṁ raññaṁ
 jayo bhavissati abbhantarānaṁ raññaṁ parājayo bhavissati iti imassa
 jayo bhavissati 1- imassa parājayo bhavissati iti vā. Iti
 evarūpāya tiracchānavijjāya micchājīvā paṭivirato hoti. Idaṁpissa
 hoti sīlasmiṁ.
      [117] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpāya tiracchānavijjāya micchājīvena
 jīvikaṁ kappenti. Seyyathīdaṁ. Candaggāho bhavissati suriyaggāho
 bhavissati nakkhattaggāho bhavissati candimasuriyānaṁ pathagamanaṁ bhavissati
 candimasuriyānaṁ uppathagamanaṁ bhavissati nakkhattānaṁ pathagamanaṁ bhavissati
 nakkhattānaṁ uppathagamanaṁ bhavissati ukkāpāto bhavissati disāḍāho
 bhavissati bhūmicālo bhavissati devadundubhi bhavissati candimasuriyanakkhattānaṁ
 uggamanaṁ oggamanaṁ saṁkilesaṁ vodānaṁ bhavissati evaṁvipāko

  *  *  *  *  *  *
  Footnote:1 Sī. bhavissatīti pāṭho na dissati.
-------------------------------------------------
[page 091]
 Candaggāho bhavissati evaṁvipāko suriyaggāho bhavissati
 evaṁvipāko nakkhattaggāho bhavissati evaṁvipākaṁ candimasuriyānaṁ
 pathagamanaṁ bhavissati evaṁvipākaṁ candimasuriyānaṁ uppathagamanaṁ bhavissati
 evaṁvipākaṁ nakkhattānaṁ pathagamanaṁ bhavissati evaṁvipākaṁ nakkhattānaṁ
 uppathagamanaṁ bhavissati evaṁvipāko ukkāpāto bhavissati evaṁvipāko
 disāḍāho bhavissati evaṁvipāko bhūmicālo bhavissati
 evaṁvipāko devadundubhi bhavissati evaṁvipākaṁ candimasuriyanakkhattānaṁ
 uggamanaṁ oggamanaṁ saṁkilesaṁ vodānaṁ bhavissati iti vā. Iti
 evarūpāya tiracchānavijjāya micchājīvā paṭivirato hoti. Idaṁpissa
 hoti sīlasmiṁ.
      [118] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpāya tiracchānavijjāya micchājīvena
 jīvikaṁ kappenti. Seyyathīdaṁ. Suvuṭṭhikā bhavissati dubbuṭṭhikā
 bhavissati subhikkhaṁ bhavissati dubbhikkhaṁ bhavissati khemaṁ bhavissati
 bhayaṁ bhavissati rogo bhavissati ārogyaṁ bhavissati muddā gaṇanā
 saṁkhānaṁ kāveyyaṁ lokāyataṁ iti vā. Iti evarūpāya tiracchānavijjāya
 micchājīvā paṭivirato hoti. Idaṁpissa hoti sīlasmiṁ.
      [119] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpāya tiracchānavijjāya micchājīvena
 jīvikaṁ kappenti. Seyyathīdaṁ. Āvāhanaṁ vivāhanaṁ saṁvadanaṁ vivadanaṁ
-------------------------------------------------
[page 092]
 Saṁkiraṇaṁ vikiraṇaṁ subhatakaraṇaṁ dubbhatakaraṇaṁ viruddhagabbhakaraṇaṁ jivhānibandhanaṁ
 hanusaṁhananaṁ hatthābhijappanaṁ kaṇṇajappanaṁ ādāsapañhaṁ
 kumārīpañhaṁ devapañhaṁ ādiccupaṭṭhānaṁ mahatupaṭṭhānaṁ abbhujjalanaṁ
 sirivhāyanaṁ iti vā. Iti evarūpāya tiracchānavijjāya micchājīvā
 paṭivirato hoti. Idaṁpissa hoti sīlasmiṁ.
      [120] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpāya tiracchānavijjāya micchājīvena
 jīvikaṁ kappenti. Seyyathīdaṁ. Santikammaṁ paṇidhikammaṁ bhūmikammaṁ
 bhūrikammaṁ vassakammaṁ vossakammaṁ vatthukammaṁ vatthuparikiraṇaṁ ācamanaṁ
 nhāpanaṁ juhanaṁ 1- vamanaṁ virecanaṁ uddhavirecanaṁ adhovirecanaṁ sīsavirecanaṁ
 kaṇṇatelaṁ nettappānaṁ 2- natthukammaṁ añjanaṁ paccañjanaṁ sālākiyaṁ
 sallakattiyaṁ dārakatikicchaṁ 3- mūlabhesajjānaṁ anuppadānaṁ osadhīnaṁ
 paṭimokkho iti vā. Iti evarūpāya tiracchānavijjāya micchājīvā
 paṭivirato hoti. Idaṁpissa hoti sīlasmiṁ.
      [121] Sa < PTS. D I , 70 >kho so mahārāja bhikkhu evaṁ sīlasampanno na kutoci
 bhayaṁ samanupassati yadidaṁ sīlasaṁvarato. Seyyathāpi mahārāja khattiyo
 muddhāvasitto nihatapaccāmitto na kutoci bhayaṁ samanupassati yadidaṁ
 paccatthikato evameva kho mahārāja bhikkhu evaṁ sīlasampanno

  *  *  *  *  *  *
  Footnote:1 Sī. nahāpanaṁ duhanaṁ. 2 Sī. nettatappanaṁ. 3 Sī. sallakattikaṁ
 dārakatikicchā.
-------------------------------------------------
[page 093]
 Na kutoci bhayaṁ samanupassati yadidaṁ sīlasaṁvarato. So iminā
 ariyena sīlakkhandhena samannāgato ajjhattaṁ anavajjasukhaṁ paṭisaṁvedeti.
 Evaṁ kho mahārāja bhikkhu sīlasampanno hoti.
                      Mahāsīlaṁ niṭṭhitaṁ.
      [122] Kathañca mahārāja bhikkhu indriyesu guttadvāro hoti.
 Idha mahārāja bhikkhu cakkhunā rūpaṁ disvā na nimittaggāhī hoti
 nānubyañjanaggāhī yatvādhikaraṇamenaṁ cakkhundriyaṁ asaṁvutaṁ viharantaṁ
 abhijjhādomanassā pāpakā akusalā dhammā anvāssaveyyuṁ tassa
 saṁvarāya paṭipajjati rakkhati cakkhundriyaṁ cakkhundriye saṁvaraṁ āpajjati.
 Sotena saddaṁ sutvā na nimittaggāhī hoti nānubyañjanaggāhī
 yatvādhikaraṇamenaṁ sotindriyaṁ asaṁvutaṁ viharantaṁ abhijjhādomanassā
 pāpakā akusalā dhammā anvāssaveyyuṁ tassa saṁvarāya paṭipajjati
 rakkhati sotindriyaṁ sotindriye saṁvaraṁ āpajjati. Ghānena gandhaṁ
 ghāyitvā na nimittaggāhī hoti nānubyañjanaggāhī yatvādhikaraṇamenaṁ
 ghānindriyaṁ asaṁvutaṁ viharantaṁ abhijjhādomanassā pāpakā akusalā
 dhammā anvāssaveyyuṁ tassa saṁvarāya paṭipajjati rakkhati ghānindriyaṁ
 ghānindriye saṁvaraṁ āpajjati. Jivhāya rasaṁ sāyitvā na
 nimittaggāhī hoti nānubyañjanaggāhī yatvādhikaraṇamenaṁ jivhindriyaṁ
 asaṁvutaṁ viharantaṁ abhijjhādomanassā pāpakā akusalā dhammā
 anvāssaveyyuṁ tassa saṁvarāya paṭipajjati rakkhati jivhindriyaṁ
-------------------------------------------------
[page 094]
 Jivhindriye saṁvaraṁ āpajjati. Kāyena phoṭṭhabbaṁ phusitvā na
 nimittaggāhī hoti nānubyañjanaggāhī yatvādhikaraṇamenaṁ kāyindriyaṁ
 asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ
 tassa saṁvarāya paṭipajjati rakkhati kāyindriyaṁ kāyindriye
 saṁvaraṁ āpajjati. Manasā dhammaṁ viññāya na nimittaggāhī hoti
 nānubyañjanaggāhī yatvādhikaraṇamenaṁ manindriyaṁ asaṁvutaṁ viharantaṁ
 abhijjhādomanassā pāpakā akusalā dhammā anvāssaveyyuṁ tassa
 saṁvarāya paṭipajjati rakkhati manindriyaṁ manindriye saṁvaraṁ āpajjati.
 So iminā ariyena indriyasaṁvarena samannāgato ajjhattaṁ abyāsekasukhaṁ
 paṭisaṁvedeti evaṁ kho mahārāja bhikkhu indriyesu guttadvāro hoti.
      [123] Kathañca mahārāja bhikkhu satisampajaññena samannāgato
 hoti idha mahārāja bhikkhu abhikkante paṭikkante sampajānakārī
 hoti ālokite vilokite sampajānakārī hoti sammiñjite pasārite
 sampajānakārī hoti saṁghāṭipattacīvaradhāraṇe sampajānakārī hoti asite
 pīte khāyite sāyite sampajānakārī hoti < PTS. D I , 71 >uccārapassāvakamme
 sampajānakārī hoti gate ṭhite nisinne sutte jāgarite bhāsite
 tuṇhībhāve sampajānakārī hoti. Evaṁ kho mahārāja bhikkhu
 satisampajaññena samannāgato hoti.
      [124] Kathañca mahārāja bhikkhu santuṭṭho hoti idha mahārāja
 bhikkhu santuṭṭho hoti kāyaparihārikena cīvarena kucchiparihārikena
-------------------------------------------------
[page 095]
 Piṇḍapātena so yena yeneva pakkamati samādāyeva pakkamati.
 Seyyathāpi mahārāja pakkhī sakuṇo yena yeneva ḍeti sapattabhāro va
 ḍeti evameva kho mahārāja bhikkhu santuṭṭho hoti kāyaparihārikena
 cīvarena kucchiparihārikena piṇḍapātena so yena yeneva pakkamati
 samādāyeva pakkamati. Evaṁ kho mahārāja bhikkhu santuṭṭho hoti.
      [125] So iminā ca ariyena sīlakkhandhena samannāgato iminā
 ca ariyena indriyasaṁvarena samannāgato iminā ca ariyena
 satisampajaññena samannāgato imāya ca ariyāya santuṭṭhiyā
 samannāgato vivittaṁ senāsanaṁ bhajati araññaṁ rukkhamūlaṁ pabbataṁ
 kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ. So
 pacchābhattaṁ piṇḍapātapaṭikkanto nisīdati pallaṅkaṁ ābhujitvā ujuṁ
 kāyaṁ paṇidhāya parimukhaṁ satiṁ upaṭṭhapetvā. So abhijjhaṁ loke
 pahāya vigatābhijjhena cetasā viharati abhijjhāya cittaṁ parisodheti
 byāpādapadosaṁ pahāya abyāpannacitto viharati sabbapāṇabhūtahitānukampī
 byāpādapadosā cittaṁ parisodheti thīnamiddhaṁ pahāya
 vigatathīnamiddho viharati ālokasaññī sato sampajāno thīnamiddhā cittaṁ
 parisodheti uddhaccakukkuccaṁ pahāya anuddhato viharati ajjhattaṁ
 vūpasantacitto uddhaccakukkuccā cittaṁ parisodheti vicikicchaṁ pahāya
 tiṇṇavicikiccho viharati akathaṅkathī kusalesu dhammesu vicikicchāya
 cittaṁ parisodheti.
-------------------------------------------------
[page 096]
      [126] Seyyathāpi mahārāja puriso iṇaṁ ādāya kammante payojeyya
 tassa te kammantā 1- samijjheyyuṁ so yāni ca porāṇāni iṇamūlāni
 tāni ca byantīkareyya siyā cassa 2- uttariṁ avasiṭṭhaṁ dārabharaṇāya
 tassa evamassa ahaṁ kho pubbe iṇamādāya kammante payojesiṁ
 tassa me te kammantā samijjhiṁsu sohaṁ yāni ca porāṇāni iṇamūlāni
 tāni ca byantīakāsiṁ atthi ca me uttariṁ avasiṭṭhaṁ dārabharaṇāyāti.
 So tatonidānaṁ labhetha pāmojjaṁ adhigaccheyya 3- somanassaṁ.
 Seyyathāpi mahārāja puriso ābādhiko assa dukkhito bāḷhagilāno
 bhattañcassa nacchādeyya na cassa kāye balamattā. So aparena
 samayena tamhā ābādhā mucceyya bhattañcassa chādeyya siyā
 cassa kāye balamattā tassa evamassa ahaṁ kho pubbe ābādhiko
 ahosiṁ dukkhito bāḷhagilāno bhattañca me na chādesi na ca me
 āsi kāye balamattā somhi etarahi tamhā ābādhā mutto
 kattañca me chādeti atthi ca me kāye balamattāti. So
 tatonidānaṁ labhetha pāmojjaṁ adhigaccheyya somanassaṁ. Seyyathāpi
 mahārāja puriso bandhanāgāre bandho assa so aparena samayena
 tamhā bandhanā mucceyya sotthinā abbhayena na cassa kiñci
 bhogānaṁ vayo tassa evamassa ahaṁ kho pubbe bandhanāgāre bandho
 ahosiṁ somhi etarahi tamhā bandhanā mutto sotthinā abbhayena

  *  *  *  *  *  *
  Footnote:1 kammantotipi pāṭho. 2 Sī. siyā tassa. 3 adhigacchepiti pāṭho.
-------------------------------------------------
[page 097]
 Natthi ca me kiñci bhogānaṁ vayoti. So tatonidānaṁ labhetha
 pāmojjaṁ adhigaccheyya somanassaṁ. Seyyathāpi mahārāja puriso
 dāso assa anattādhīno parādhīno na yenakāmaṁgamo so aparena
 samayena tamhā dāsabyā mucceyya attādhīno aparādhīno bhujisso
 yenakāmaṁgamo tassa evamassa ahaṁ kho pubbe dāso ahosiṁ
 anattādhīno < PTS. D I , 73 >parādhīno na yenakāmaṁgamo somhi etarahi tamhā
 dāsabyā mutto attādhīno aparādhīno bhujisso yenakāmaṁgamoti
 so tatonidānaṁ labhetha pāmojjaṁ adhigaccheyya somanassaṁ. Seyyathāpi
 mahārāja puriso sadhano sabhogo kantāraṁ addhānamaggaṁ paṭipajjeyya
 dubbhikkhaṁ sappaṭibhayaṁ so aparena samayena taṁ kantāraṁ nitthareyya
 sotthinā gāmantaṁ anupāpuṇeyya khemaṁ appaṭibhayaṁ tassa evamassa
 ahaṁ kho pubbe sadhano sabhogo kantāraṁ addhānamaggaṁ paṭipajjiṁ
 dubbhikkhaṁ sappaṭibhayaṁ somhi etarahi taṁ kantāraṁ nitthiṇṇo sotthinā
 gāmantaṁ anuppatto khemaṁ appaṭibhayanti so tatonidānaṁ labhetha
 pāmojjaṁ adhigaccheyya somanassaṁ. Evameva kho mahārāja bhikkhu
 yathāiṇaṁ yathārogaṁ yathābandhanāgāraṁ yathādāsabyaṁ yathākantāraddhānamaggaṁ
 evaṁ ime pañca nīvaraṇe appahīne attani samanupassati.
 Seyyathāpi mahārāja yathāānaṇyaṁ yathāārogyaṁ yathābandhanāmokkhaṁ
 yathābhujissaṁ yathākhemantabhūmiṁ evameva kho mahārāja bhikkhu ime pañca
 nīvaraṇe pahīne attani samanupassati.
-------------------------------------------------
[page 098]
      [127] Tassime pañca nīvaraṇe pahīne attani samanupassato
 pāmojjaṁ jāyati pamuditassa pīti jāyati pītimanassa kāyo passambhati
 passaddhakāyo sukhaṁ paṭisaṁvedeti sukhino cittaṁ samādhiyati. So
 vivicceva kāmehi vivicca akusalehi dhammehi savitakkaṁ savicāraṁ vivekajaṁ
 pītisukhaṁ paṭhamajjhānaṁ upasampajja viharati. So imameva kāyaṁ
 vivekajena pītisukhena abhisandeti parisandeti paripūreti parippharati nāssa
 kiñci sabbāvato kāyassa vivekajena pītisukhena apphuṭaṁ hoti.
 Seyyathāpi mahārāja dakkho nhāpako vā nhāpakantevāsī vā
 kaṁsathāle nhānīyacuṇṇāni ākiritvā udakena paripphosakaṁ sanneyya
 sāyaṁ nhānīyapiṇḍisnehānugatā snehaparetā 1- santarabāhirā phuṭṭhā
 snehena na ca paggharati 2- evameva kho mahārāja bhikkhu imameva
 kāyaṁ vivekajena pītisukhena abhisandeti parisandeti paripūreti parippharati
 nāssa kiñci sabbāvato kāyassa vivekajena pītisukhena apphuṭaṁ hoti.
 Idaṁpi kho mahārāja sandiṭṭhikaṁ sāmaññaphalaṁ purimehi sandiṭṭhikehi
 sāmaññaphalehi abhikkantatarañca paṇītatarañca.
      [128] Puna caparaṁ mahārāja bhikkhu vitakkavicārānaṁ vūpasamā
 ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ
 pītisukhaṁ dutiyajjhānaṁ upasampajja viharati. So imameva kāyaṁ
 samādhijena pītisukhena abhisandeti parisandeti paripūreti parippharati

  *  *  *  *  *  *
  Footnote:1 Sī. yāssa nahānīyapiṇḍisinehānusenaparetā. 2 Sī. paggharaṇī.
-------------------------------------------------
[page 099]
 Nāssa kiñci sabbāvato kāyassa samādhijena pītisukhena apphuṭaṁ
 hoti. Seyyathāpi mahārāja udakarahado gambhīro ubbhitodako
 tassa nevassa puratthimāya disāya udakassa āyamukhaṁ na dakkhiṇāya
 disāya udakassa āyamukhaṁ na pacchimāya disāya udakassa āyamukhaṁ
 na uttarāya disāya udakassa āyamukhaṁ devo vā naṁ kālena kālaṁ
 sammādhāraṁ anuppaveccheyya athakho tamhā vā udakarahadā sītā
 vāridhārā ubbhijjitvā tameva udakarahadaṁ sītena vārinā abhisandeyya
 parisandeyya paripūreyya paripphareyya nāssa kiñci sabbāvato
 udakarahadassa sītena vārinā apphuṭaṁ assa evameva kho mahārāja
 bhikkhu imameva kāyaṁ samādhijena pītisukhena abhisandeti parisandeti
 paripūreti parippharati nāssa kiñci sabbāvato kāyassa samādhijena
 pītisukhena apphuṭaṁ hoti. Idaṁpi kho mahārāja sandiṭṭhikaṁ sāmaññaphalaṁ
 purimehi sandiṭṭhikehi sāmaññaphalehi abhikkantatarañca paṇītatarañca.
      [129] Puna caparaṁ mahārāja bhikkhu pītiyā ca virāgā upekkhako ca
 viharati sato ca sampajāno sukhañca kāyena paṭisaṁvedeti yantaṁ ariyā
 ācikkhanti upakkhako satimā sukhavihārīti tatiyajjhānaṁ upasampajja
 viharati. So imameva kāyaṁ nippītikena sukhena abhisandeti parisandeti
 paripūreti parippharati nāssa kiñci sabbāvato kāyassa nippītikena
 sukhena apphuṭaṁ hoti. Seyyathāpi mahārāja uppaliniyaṁ vā paduminiyaṁ vā
 puṇḍarīkiniyaṁ vā appekaccāni uppalāni vā padumāni vā puṇḍarīkāni
-------------------------------------------------
[page 100]
 Vā udake jātāni udake saṁvaḍḍhāni udakānugatāni antonimuggaposīni
 tāni yāva ca aggā yāva ca mūlā sītena vārinā abhisannāni
 paripūrāni paripphaṭāni nāssa kiñci sabbāvataṁ uppalānaṁ vā
 padumānaṁ vā puṇḍarīkānaṁ vā sītena vārinā apphuṭaṁ assa evameva
 kho mahārāja bhikkhu imeva kāyaṁ nippītikena sukhena abhisandeti
 parisandeti paripūreti parippharati nāssa kiñci sabbāvato kāyassa
 nippītikena sukhena apphuṭaṁ hoti. Idaṁpi kho mahārāja sandiṭṭhikaṁ
 sāmaññaphalaṁ purimehi sandiṭṭhikehi sāmaññaphalehi abhikkantatarañca
 paṇītatarañca.
      [130] Puna caparaṁ mahārāja bhikkhu sukhassa ca pahānā dukkhassa
 ca pahānā pubbeva somanassadomanassānaṁ < PTS. D I , 76 >atthaṅgamā adukkhamasukhaṁ
 upekkhāsatipārisuddhiṁ catutthajjhānaṁ upasampajja viharati. So imameva
 kāyaṁ parisuddhena cetasā pariyodātena pharitvā nisinno hoti nāssa
 kiñci sabbāvato kāyassa parisuddhena cetasā pariyodātena apphuṭaṁ
 hoti. Seyyathāpi mahārāja puriso odātena vatthena sasīsaṁ
 pārupitvā nisinno assa nāssa kiñci sabbāvato kāyassa odātena
 vatthena apphuṭaṁ assa evameva kho mahārāja bhikkhu imameva kāyaṁ
 parisuddhena cetasā pariyodātena pharitvā nisinno hoti nāssa
 kiñci sabbāvato kāyassa parisuddhena cetasā pariyodātena apphuṭaṁ
 hoti. Idaṁpi kho mahārāja sandiṭṭhikaṁ sāmaññaphalaṁ purimehi
-------------------------------------------------
[page 101]
 Sandiṭṭhikehi sāmaññaphalehi abhikkantatarañca paṇītatarañca.
      [131] So evaṁ samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte ñāṇadassanāya
 cittaṁ abhinīharati abhininnāmeti. So evaṁ pajānāti ayaṁ kho me
 kāyo rūpī cātummahābhūtiko mātāpettikasambhavo odanakummāsupacayo
 aniccucchādanaparimaddanabhedanaviddhaṁsanadhammo idañca pana me viññāṇaṁ
 ettha nissitaṁ ettha paṭibaddhanti. Seyyathāpi mahārāja maṇiveḷuriyo
 subho jātimā aṭṭhaṁso suparikammakato accho vippasanno sabbākārasampanno
 tatrassa suttaṁ āvutaṁ nīlaṁ vā pītaṁ vā lohitaṁ vā
 odātaṁ vā paṇḍarasuttaṁ 1- vā tamenaṁ cakkhumā puriso hatthe
 karitvā paccavekkheyya ayaṁ kho maṇiveḷuriyo subho jātimā aṭṭhaṁso
 suparikammakato accho vippasanno sabbākārasampanno tatridaṁ suttaṁ
 āvutaṁ nīlaṁ vā pītaṁ vā lohitaṁ vā odātaṁ vā paṇḍarasuttaṁ vāti
 evameva kho mahārāja bhikkhu evaṁ samāhite citte parisuddhe pariyodāte
 anaṅgaṇe vigatūpakkilese mudubhūte kammaniye ṭhite āneñjappatte
 ñāṇadassanāya cittaṁ < PTS. D I , 77 >abhinīharati abhininnāmeti so evaṁ pajānāti
 ayaṁ kho me kāyo rūpī cātummahābhūtiko mātāpettikasambhavo
 odanakummāsupacayo aniccucchādanaparimaddanabhedanaviddhaṁsanadhammo idañca
 pana me viññāṇaṁ ettha nissitaṁ ettha paṭibaddhanti. Idaṁpi kho

  *  *  *  *  *  *
  Footnote:1 Sī. paṇḍusuttaṁ.
-------------------------------------------------
[page 102]
 Mahārāja sandiṭṭhikaṁ sāmaññaphalaṁ purimehi sandiṭṭhikehi sāmaññaphalehi
 abhikkantatarañca paṇītatarañca.
      [132] So evaṁ samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte manomayaṁ
 abhinimminanāya cittaṁ abhinīharati abhininnāmeti. So imamhā kāyā
 aññaṁ kāyaṁ abhinimmināti rūpiṁ manomayaṁ sabbaṅgapaccaṅgaṁ ahīnindriyaṁ
 seyyathāpi mahārāja puriso muñjamhā isikaṁ pabbāheyya tassa
 evamassa ayaṁ muñjo ayaṁ isikā añño muñjo aññā isikā
 muñjamhā tveva isikā pabāḷhāti 1- seyyathā vā pana mahārāja
 puriso asiṁ kosiyā pabāheyya tassa evamassa ayaṁ asi ayaṁ
 kosi añño asi aññā kosi kosiyā tveva asi pabbāḷhāti
 seyyathā vā pana mahārāja puriso ahiṁ karaṇḍā uddhareyya tassa
 evamassa ayaṁ ahi ayaṁ karaṇḍo añño ahi añño karaṇḍo
 karaṇḍā tveva ahi uddharitoti evameva kho mahārāja bhikkhu evaṁ
 samāhite citte parisuddhe pariyodāte anaṅgaṇe vigatūpakkilese
 mudubhūte kammaniye ṭhite āneñjappatte manomayaṁ abhinimminanāya
 cittaṁ abhinīharati abhininnāmeti. So imamhā kāyā aññaṁ kāyaṁ
 abhinimmināti rūpiṁ manomayaṁ sabbaṅgapaccaṅgaṁ ahīnindriyaṁ. Idaṁpi kho
 mahārāja sandiṭṭhikaṁ sāmaññaphalaṁ purimehi sandiṭṭhikehi sāmaññaphalehi

  *  *  *  *  *  *
  Footnote:1 Sī. pavālhāti.
-------------------------------------------------
[page 103]
 Abhikkantatarañca paṇītatarañca.
      [133] So evaṁ < PTS. D I , 78 >samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte iddhividhāya
 cittaṁ abhinīharati abhininnāmeti so anekavihitaṁ iddhividhaṁ paccanubhoti
 ekopi hutvā bahudhā hoti bahudhāpi hutvā eko hoti āvibhāvaṁ
 tirobhāvaṁ tirokuḍḍaṁ tiropākāraṁ tiropabbataṁ asajjamāno gacchati
 seyyathāpi ākāse paṭhaviyāpi ummujjanimmujjaṁ karoti seyyathāpi
 udake udakepi abhijjamāne gacchati seyyathāpi paṭhaviyaṁ ākāsepi
 pallaṅkena kamati seyyathāpi pakkhīsakuṇo imepi candimasuriye
 evaṁmahiddhike evaṁmahānubhāve pāṇinā parimasati parimajjati yāva
 brahmalokāpi kāyena vasaṁ vatteti seyyathāpi mahārāja dakkho
 kumbhakāro vā kumbhakārantevāsī vā suparikammakatāya mattikāya
 yaṁ yadeva bhājanavikatiṁ ākaṅkheyya tantadeva kareyya abhinipphādeyya
 seyyathā vā pana mahārāja dakkho dantakāro vā dantakārantevāsī
 vā suparikammakatasmiṁ dantasmiṁ yaṁ yadeva dantavikatiṁ ākaṅkheyya tantadeva
 kareyya abhinipphādeyya seyyathā vā pana mahārāja dakkho suvaṇṇakāro
 vā suvaṇṇakārantevāsī vā suparikammakatasmiṁ suvaṇṇasmiṁ
 yaṁ yadeva suvaṇṇavikatiṁ ākaṅkheyya tantadeva kareyya abhinipphādeyya
 evameva kho mahārāja bhikkhu evaṁ samāhite citte parisuddhe pariyodāte
 anaṅgaṇe vigatūpakkilese mudubhūte kammaniye ṭhite āneñjappatte
-------------------------------------------------
[page 104]
 Iddhividhāya cittaṁ abhinīharati abhininnāmeti. So anekavihitaṁ iddhividhaṁ
 paccanubhoti ekopi hutvā bahudhā hoti bahudhāpi hutvā eko hoti
 āvibhāvaṁ tirobhāvaṁ tirokuḍḍaṁ tiropākāraṁ tiropabbataṁ asajjamāno
 gacchati seyyathāpi ākāse paṭhaviyāpi ummujjanimmujjaṁ karoti
 seyyathāpi udake < PTS. D I , 79 >udakepi abhijjamāne gacchati seyyathāpi paṭhaviyaṁ
 ākāsepi pallaṅkena kamati seyyathāpi pakkhīsakuṇo imepi candimasuriye
 evaṁmahiddhike evaṁmahānubhāve pāṇinā parimasati parimajjati yāva
 brahmalokāpi kāyena vasaṁ vatteti. Idaṁpi kho mahārāja sandiṭṭhikaṁ
 sāmaññaphalaṁ purimehi sandiṭṭhikehi sāmaññaphalehi abhikkantatarañca
 paṇītatarañca.
      [134] So evaṁ samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte dibbāya
 sotadhātuyā cittaṁ abhinīharati abhininnāmeti. So dibbāya sotadhātuyā
 visuddhāya atikkantamānusikāya ubho sadde suṇāti dibbe ca mānuse ca
 ye dūre santike ca seyyathāpi mahārāja puriso addhānamaggapaṭipanno
 so suṇeyya bherisaddaṁpi mudiṅgasaddaṁpi saṁkhasaddaṁpi paṇavasaddaṁpi
 deṇḍimasaddaṁpi tassa evamassa bherisaddo itipi mudiṅgasaddo itipi
 saṁkhasaddo itipi paṇavasaddo itipi deṇḍimasaddo itipi evameva kho
 mahārāja bhikkhu evaṁ samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte dibbāya
-------------------------------------------------
[page 105]
 Sotadhātuyā cittaṁ abhinīharati abhininnāmeti so dibbāya sotadhātuyā
 visuddhāya atikkantamānusikāya ubho sadde suṇāti dibbe ca mānuse
 ca ye dūre santike ca. Idaṁpi kho mahārāja sandiṭṭhikaṁ sāmaññaphalaṁ
 purimehi sandiṭṭhikehi sāmaññaphalehi abhikkantatarañca paṇītatarañca.
      [135] So evaṁ samāhite citte parisuddhe pariyodāte
 anaṅgaṇe vigatūpakkilese mudubhūte kammaniye ṭhite āneñjappatte
 cetopariyañāṇāya cittaṁ abhinīharati abhininnāmeti. So parasattānaṁ
 parapuggalānaṁ < PTS. D I , 80 >cetasā ceto paricca pajānāti sarāgaṁ vā cittaṁ
 sarāgaṁ cittanti pajānāti vītarāgaṁ vā cittaṁ vītarāgaṁ cittanti
 pajānāti sadosaṁ vā cittaṁ sadosaṁ cittanti pajānāti vītadosaṁ
 vā cittaṁ vītadosaṁ cittanti pajānāti samohaṁ vā cittaṁ samohaṁ
 cittanti pajānāti vītamohaṁ vā cittaṁ vītamohaṁ cittanti pajānāti
 saṁkhittaṁ vā cittaṁ saṁkhittaṁ cittanti pajānāti vikkhittaṁ vā cittaṁ
 vikkhittaṁ cittanti pajānāti mahaggataṁ vā cittaṁ mahaggataṁ cittanti
 pajānāti amahaggataṁ vā cittaṁ amahaggataṁ cittanti pajānāti sauttaraṁ
 vā cittaṁ sauttaraṁ cittanti pajānāti anuttaraṁ vā cittaṁ anuttaraṁ
 cittanti pajānāti samāhitaṁ vā cittaṁ samāhitaṁ cittanti pajānāti
 asamāhitaṁ vā cittaṁ asamāhitaṁ cittanti pajānāti vimuttaṁ vā cittaṁ
 vimuttaṁ cittanti pajānāti avimuttaṁ vā cittaṁ avimuttaṁ cittanti
 pajānāti. Seyyathāpi mahārāja itthī vā puriso vā daharo
-------------------------------------------------
[page 106]
 Vā yuvā maṇḍanakajātiko ādāse vā parisuddhe pariyodāte acche
 vā udakapatte sakaṁ mukhanimittaṁ paccavekkhamāno sakaṇikaṁ vā sakaṇikanti
 jāneyya akaṇikaṁ vā akaṇikanti jāneyya evameva kho mahārāja bhikkhu
 evaṁ samāhite citte parisuddhe pariyodāte anaṅgaṇe vigatūpakkilese
 mudubhūte kammaniye ṭhite āneñjappatte cetopariyañāṇāya cittaṁ
 abhinīharati abhininnāmeti so parasattānaṁ parapuggalānaṁ cetasā ceto
 paricca pajānāti sarāgaṁ vā cittaṁ sarāgaṁ cittanti pajānāti vītarāgaṁ
 vā cittaṁ vītarāgaṁ cittanti pajānāti sadosaṁ vā cittaṁ sadosaṁ
 cittanti pajānāti vītadosaṁ vā cittaṁ vītadosaṁ cittanti pajānāti
 samohaṁ vā cittaṁ samohaṁ cittanti pajānāti vītamohaṁ vā cittaṁ
 vītamohaṁ cittanti pajānāti saṁkhittaṁ vā cittaṁ saṁkhittaṁ cittanti
 pajānāti vikkhittaṁ vā cittaṁ vikkhittaṁ cittanti pajānāti mahaggataṁ
 vā cittaṁ mahaggataṁ cittanti pajānāti amahaggataṁ vā cittaṁ amahaggataṁ
 cittanti pajānāti sauttaraṁ vā cittaṁ sauttaraṁ cittanti pajānāti
 anuttaraṁ vā cittaṁ anuttaraṁ cittanti pajānāti samāhitaṁ vā cittaṁ
 samāhitaṁ cittanti pajānāti asamāhitaṁ vā cittaṁ asamāhitaṁ cittanti
 pajānāti vimuttaṁ vā cittaṁ vimuttaṁ cittanti pajānāti avimuttaṁ vā
 cittaṁ avimuttaṁ cittanti pajānāti. Idaṁpi kho mahārāja sandiṭṭhikaṁ
 sāmaññaphalaṁ purimehi sandiṭṭhikehi sāmaññaphalehi abhikkantatarañca
 paṇītatarañca.
-------------------------------------------------
[page 107]
      [136] So evaṁ samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte
 pubbenivāsānussatiñāṇāya cittaṁ abhinīharati abhininnāmeti. So anekavihitaṁ
 pubbenivāsaṁ anussarati seyyathīdaṁ ekaṁpi jātiṁ dvepi jātiyo
 tissopi jātiyo catassopi jātiyo pañcapi jātiyo dasapi jātiyo
 vīsampi jātiyo tiṁsampi jātiyo cattāḷīsaṁpi jātiyo paññāsaṁpi
 jātiyo sataṁpi jātiyo sahassaṁpi jātiyo satasahassampi jātiyo 1-
 anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe
 amutrāsiṁ evaṁnāmo evaṁgotto evaṁvaṇṇo evamāhāro evaṁsukhadukkha-
 paṭisaṁvedī evamāyupariyanto so tato cuto amutra udapādiṁ tatrāpāsiṁ
 evaṁnāmo evaṁgotto evaṁvaṇṇo evamāhāro evaṁsukhadukkhapaṭisaṁvedī
 evamāyupariyanto so tato cuto idhūpapannoti. Iti sākāraṁ
 sauddesaṁ anekavihitaṁ pubbenivāsaṁ anussarati. Seyyathāpi mahārāja
 puriso sakamhā gāmā aññaṁ gāmaṁ gaccheyya tamhāpi gāmā aññaṁpi
 gāmaṁ gaccheyya so tamhā gāmā sakaṁyeva gāmaṁ paccāgaccheyya
 tassa evamassa ahaṁ kho sakamhā gāmā amuṁ gāmaṁ agañchiṁ tatrāhaṁ
 evaṁ aṭṭhāsiṁ evaṁ nisīdiṁ evaṁ abhāsiṁ evaṁ tuṇhī ahosiṁ tamhāpi
 gāmā amuṁ gāmaṁ agañchiṁ tatrāpāhaṁ evaṁ aṭṭhāsiṁ 2- evaṁ nisīdiṁ

  *  *  *  *  *  *
  Footnote:1 Sī. jātisatampi jātisahassampi jātisatasahassampi. 2 Sī. < PTS. D I , 82 >āgacchiṁ
 tatrāpāsiṁ evaṁ aṭṭhāsiṁ.
-------------------------------------------------
[page 108]
 Evaṁ abhāsiṁ evaṁ tuṇhī ahosiṁ somhi tamhā gāmā sakaṁyeva gāmaṁ
 paccāgatoti evameva kho mahārāja bhikkhu evaṁ samāhite citte
 parisuddhe pariyodāte anaṅgaṇe vigatūpakkilese mudubhūte kammaniye
 ṭhite āneñjappatte pubbenivāsānussatiñāṇāya cittaṁ abhinīharati
 abhininnāmeti so anekavihitaṁ pubbenivāsaṁ anussarati seyyathīdaṁ ekaṁpi
 jātiṁ dvepi jātiyo tissopi jātiyo catassopi jātiyo pañcapi
 jātiyo dasapi jātiyo vīsaṁpi jātiyo tiṁsaṁpi jātiyo cattāḷīsaṁpi
 jātiyo paññāsaṁpi jātiyo sataṁpi jātiyo sahassaṁpi jātiyo satasahassaṁpi
 jātiyo anekepi saṁvaṭṭakappe anekepi vivaṭṭakappe anekepi
 saṁvaṭṭavivaṭṭakappe amutrāsiṁ evaṁnāmo evaṁgotto evaṁvaṇṇo
 evamāhāro evaṁsukhadukkhapaṭisaṁvedī evamāyupariyanto so tato cuto
 amutra udapādiṁ tatrāpāsiṁ evaṁnāmo evaṁgotto evaṁvaṇṇo
 evamāhāro evaṁsukhadukkhapaṭisaṁvedī evamāyupariyanto so tato cuto
 idhūpapannoti iti sākāraṁ sauddesaṁ anekavihitaṁ pubbenivāsaṁ anussarati.
 Idaṁpi kho mahārāja sandiṭṭhikaṁ sāmaññaphalaṁ purimehi sandiṭṭhikehi
 sāmaññaphalehi abhikkantatarañca paṇītatarañca.
      [137] So evaṁ samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte sattānaṁ
 cutūpapātañāṇāya cittaṁ abhinīharati abhininnāmeti. So dibbena
 cakkhunā visuddhena atikkantamānusakena satte passati cavamāne
-------------------------------------------------
[page 109]
 Upapajjamāne hīne paṇīte suvaṇṇe dubbaṇṇe sugate duggate
 yathākammūpage satte pajānāti ime vata bhonto sattā kāyaduccaritena
 samannāgatā vacīduccaritena samannāgatā manoduccaritena samannāgatā
 ariyānaṁ upavādakā micchādiṭṭhikā micchādiṭṭhikammasamādānā te
 kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā
 ime vā pana bhonto sattā kāyasucaritena samannāgatā vacīsucaritena
 samannāgatā manosucaritena samannāgatā ariyānaṁ anupavādakā sammādiṭṭhikā
 sammādiṭṭhikammasamādānā < PTS. D I , 83 >te kāyassa bhedā parammaraṇā
 sugatiṁ saggaṁ lokaṁ upapannāti iti dibbena cakkhunā visuddhena
 atikkantamānusakena satte passati cavamāne upapajjamāne hīne
 paṇīte suvaṇṇe dubbaṇṇe sugate duggate yathākammūpage satte
 pajānāti. Seyyathāpi mahārāja majjhe siṅghāṭake pāsādo
 tatra cakkhumā puriso ṭhito passeyya manusse gehaṁ pavisantepi
 nikkhamantepi rathiyāya vithiṁ sañcarantepi majjhe siṅghāṭake nisinnepi
 tassa evamassa ete manussā gehaṁ pavisanti ete nikkhamanti
 ete rathiyāya vithiṁ sañcaranti ete majjhe siṅghāṭake nisinnāti
 evameva kho mahārāja bhikkhu evaṁ samāhite citte parisuddhe
 pariyodāte anaṅgaṇe vigatūpakkilese mudubhūte kammaniye ṭhite
 āneñjappatte sattānaṁ cutūpapātañāṇāya cittaṁ abhinīharati abhininnāmeti
 so dibbena cakkhunā visuddhena atikkantamānusakena satte
-------------------------------------------------
[page 110]
 Passati cavamāne upapajjamāne hīne paṇīte suvaṇṇe dubbaṇṇe
 sugate duggate yathākammūpage satte pajānāti ime vata bhonto
 sattā kāyaduccaritena samannāgatā vacīduccaritena samannāgatā
 manoduccaritena samannāgatā ariyānaṁ upavādakā micchādiṭṭhikā
 micchādiṭṭhikammasamādānā te kāyassa bhedā paraṁ maraṇā apāyaṁ
 duggatiṁ vinipātaṁ nirayaṁ upapannā ime vā pana bhonto sattā
 kāyasucaritena samannāgatā vacīsucaritena samannāgatā manosucaritena
 samannāgatā ariyānaṁ anupavādakā sammādiṭṭhikā sammādiṭṭhikammasamādānā
 te kāyassa bhedā paraṁ maraṇā sugatiṁ saggaṁ lokaṁ
 upapannāti iti dibbena cakkhunā visuddhena atikkantamānusakena
 satte passati cavamāne upapajjamāne hīne paṇīte suvaṇṇe
 dubbaṇṇe sugate duggate yathākammūpage satte pajānāti. Idaṁpi
 kho mahārāja sandiṭṭhikaṁ sāmaññaphalaṁ purimehi sandiṭṭhikehi sāmaññaphalehi
 abhikkantatarañca paṇītatarañca.
      [138] So evaṁ samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte āsavānaṁ
 khayañāṇāya cittaṁ < PTS. D I , 84 >abhinīharati abhininnāmeti. So idaṁ dukkhanti
 yathābhūtaṁ pajānāti ayaṁ dukkhasamudayoti yathābhūtaṁ pajānāti ayaṁ
 dukkhanirodhoti yathābhūtaṁ pajānāti ayaṁ dukkhanirodhagāminī paṭipadāti
 yathābhūtaṁ pajānāti ime āsavāti yathābhūtaṁ pajānāti ayaṁ āsavasamudayoti
-------------------------------------------------
[page 111]
 Yathābhūtaṁ pajānāti ayaṁ āsavanirodhoti yathābhūtaṁ pajānāti
 ayaṁ āsavanirodhagāminī paṭipadāti yathābhūtaṁ pajānāti. Tassa evaṁ
 jānato evaṁ passato kāmāsavāpi cittaṁ vimuccati bhavāsavāpi
 cittaṁ vimuccati avijjāsavāpi cittaṁ vimuccati. Vimuttasmiṁ vimuttamiti
 ñāṇaṁ hoti. Khīṇā jāti vusitaṁ brahmacariyaṁ kataṁ karaṇīyaṁ nāparaṁ
 itthattāyāti pajānāti. Seyyathāpi mahārāja pabbatasaṁkhepe udakarahado
 accho vippasanno anāvilo tattha cakkhumā puriso tīre ṭhito
 passeyya sippikasambukaṁpi sakkharakaṭhalaṁpi macchagumbaṁpi carantaṁpi tiṭṭhantaṁpi
 tassa evamassa ayaṁ kho udakarahado accho vippasanno anāvilo
 tatthime sippikasambukāpi sakkharakaṭhalaṁpi 1- macchagumbāpi carantipi
 tiṭṭhantipīti evameva kho mahārāja bhikkhu evaṁ samāhite citte
 parisuddhe pariyodāte anaṅgaṇe vigatūpakkilese mudubhūte kammaniye
 ṭhite āneñjappatte āsavānaṁ khayañāṇāya cittaṁ abhinīharati
 abhininnāti so idaṁ dukkhanti yathābhūtaṁ pajānāti ayaṁ dukkhasamudayoti
 yathābhūtaṁ pajānāti ayaṁ dukkhanirodhoti yathābhūtaṁ pajānāti ayaṁ
 dukkhanirodhagāminī paṭipadāti yathābhūtaṁ pajānāti ime āsavāti
 yathābhūtaṁ pajānāti ayaṁ āsavasamudayoti yathābhūtaṁ pajānāti ayaṁ
 āsavanirodhoti yathābhūtaṁ pajānāti ayaṁ āsavanirodhagāminī paṭipadāti
 yathābhūtaṁ pajānāti. Tassa evaṁ jānato evaṁ passato kāmāsavāpi

  *  *  *  *  *  *
  Footnote:1 Sī. sakkharakaṭhalāpi.
-------------------------------------------------
[page 112]
 Cittaṁ vimuccati bhavāsavāpi cittaṁ vimuccati avijjāsavāpi cittaṁ
 vimuccati. Vimuttasmiṁ vimuttamiti ñāṇaṁ hoti. Khīṇā jāti
 vusitaṁ brahmacariyaṁ kataṁ karaṇīyaṁ nāparaṁ itthattāyāti pajānāti.
 Idaṁpi kho mahārāja sandiṭṭhikaṁ sāmaññaphalaṁ purimehi sandiṭṭhikehi
 sāmaññaphalehi abhikkantatarañca paṇītatarañca. Imasmā ca pana 1-
 mahārāja sandiṭṭhikā sāmaññaphalā aññaṁ sandiṭṭhikaṁ sāmaññaphalaṁ
 uttaritaraṁ vā paṇītataraṁ vā natthīti.
      [139] Evaṁ vutte rājā māgadho ajātasattu vedehiputto
 bhagavantaṁ etadavoca abhikkantaṁ bhante abhikkantaṁ bhante seyyathāpi
 bhante nikkujjitaṁ vā ukkujjeyya paṭicchannaṁ vā vivareyya mūḷhassa
 vā maggaṁ ācikkheyya andhakāre vā telapajjotaṁ dhāreyya cakkhumanto
 rūpāni dakkhantīti evameva bhagavatā anekapariyāyena dhammo pakāsito
 esāhaṁ bhante bhagavantaṁ saraṇaṁ gacchāmi dhammañca bhikkhusaṁghañca
 upāsakaṁ maṁ bhagavā dhāretu ajjatagge pāṇupetaṁ saraṇaṅgataṁ accayo
 maṁ bhante accagamā yathābālaṁ yathāmūḷhaṁ yathāakusalaṁ yohaṁ bhante 2-
 pitaraṁ dhammikaṁ dhammarājānaṁ issariyassa kāraṇā jīvitā voropesiṁ
 tassa me bhante bhagavā accayaṁ accayato paṭiggaṇhātu āyatiṁ
 saṁvarāyāti. Taggha tvaṁ mahārāja accayo accagamā yathābālaṁ

  *  *  *  *  *  *
  Footnote:1 sīhalapotthake idaṁ nipātadvayaṁ taṁ dissati. 2 Sī. bhanteti
 pāṭho na dissati.
-------------------------------------------------
[page 113]
 Yathāmūḷhaṁ yathāakusalaṁ yo 1- tvaṁ pitaraṁ dhammikaṁ dhammarājānaṁ issariyassa
 kāraṇā jīvitā voropesi yato ca kho tvaṁ mahārāja accayaṁ
 accayato disvā yathādhammaṁ paṭikarosi tante mayaṁ paṭiggaṇhāma
 vuḍḍhi hesā mahārāja ariyassa vinaye yo accayaṁ accayato disvā
 yathādhammaṁ paṭikaroti āyatiṁ saṁvaraṁ āpajjatīti.
      [140] Evaṁ vutte rājā māgadho ajātasattu vedehiputto
 bhagavantaṁ etadavoca handa cadāni mayaṁ bhante gacchāma bahukiccā
 mayaṁ bahukaraṇīyāti. Yassadāni tvaṁ mahārāja kālaṁ maññasīti.
 Athakho rājā māgadho ajātasattu vedehiputto bhagavato bhāsitaṁ
 abhinanditvā < PTS. D I , 86 >anumoditvā uṭṭhāyāsanā bhagavantaṁ abhivādetvā
 padakkhiṇaṁ katvā pakkāmi. Athakho bhagavā acirapakkantassa rañño
 māgadhassa ajātasattussa vedehiputtassa bhikkhū āmantesi khatāyaṁ
 bhikkhave rājā upahatāyaṁ bhikkhave rājā sacāyaṁ bhikkhave rājā
 pitaraṁ dhammikaṁ dhammarājānaṁ jīvitā na voropessatha imasmiṁyevassa
 āsane vīrajaṁ vītamalaṁ dhammacakkhuṁ uppajjissathāti. Idamavoca
 bhagavā. Attamanā te bhikkhū bhagavato bhāsitaṁ abhinandunti.
                  Sāmaññaphalasuttaṁ niṭṭhitaṁ dutiyaṁ.
                      ------------

  *  *  *  *  *  *
  Footnote:1 < PTS. D I , 87 >Sī. yaṁ.
-------------------------------------------------
[page 114]
                 Sīlakkhandhavagge ambaṭṭhasuttaṁ tatiyaṁ
      [141] Evamme sutaṁ. Ekaṁ samayaṁ bhagavā kosalesu cārikañcaramāno
 mahatā bhikkhusaṁghena saddhiṁ pañcamattehi bhikkhusatehi yena icchānaṅgalannāma 1-
 kosalānaṁ brāhmaṇagāmo tadavasari. Tatra sudaṁ bhagavā
 icchānaṅgale viharati icchānaṅgalavanasaṇḍe.
      [142] Tena kho pana samayena brāhmaṇo pokkharasāti ukkaṭṭhaṁ
 ajjhāvasati sattussadaṁ satiṇakaṭṭhodakaṁ sadhaññaṁ rājabhoggaṁ raññā
 pasenadikosalena dinnaṁ rājadāyaṁ brahmadeyyaṁ. Assosi kho
 brāhmaṇo pokkharasāti samaṇo khalu bho gotamo sakyaputto
 sakyakulā pabbajito kosalesu cārikañcaramāno mahatā bhikkhusaṁghena
 saddhiṁ pañcamattehi bhikkhusatehi icchānaṅgalaṁ anuppatto icchānaṅgale
 viharati icchānaṅgalavanasaṇḍe taṁ kho pana bhavantaṁ gotamaṁ evaṁkalyāṇo
 kittisaddo abbhuggato itipi so bhagavā arahaṁ sammāsambuddho
 vijjācaraṇasampanno sugato lokavidū anuttaro purisadammasārathi
 satthā devamanussānaṁ buddho bhagavāti so imaṁ lokaṁ sadevakaṁ
 samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ < PTS. D I , 88 >sayaṁ abhiññā
 sacchikatvā pavedeti so dhammaṁ deseti ādikalyāṇaṁ majjhekalyāṇaṁ
 pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ

  *  *  *  *  *  *
  Footnote:1 Sī. icchānaṅkalaṁ nāma.
-------------------------------------------------
[page 115]
 Pakāseti sādhu kho pana tathārūpānaṁ arahataṁ dassanaṁ hotīti.
      [143] Tena kho pana samayena brāhmaṇassa pokkharasātissa
 ambaṭṭho nāma māṇavo antevāsī hoti ajjhāyako mantadharo
 tiṇṇaṁ vedānaṁ pāragū sanighaṇḍuketubhānaṁ sākkharappabhedānaṁ itihāsapañcamānaṁ
 padako veyyākaraṇo lokāyatamahāpurisalakkhaṇesu
 anavayo anuññātapaṭiññāto sake ācariyake tevijjake pāvacane
 yamahaṁ jānāmi taṁ tvaṁ jānāsi yaṁ tvaṁ jānāsi tamahaṁ jānāmīti.
 Athakho brāhmaṇo pokkharasāti ambaṭṭhaṁ māṇavaṁ āmantesi ayaṁ
 tāta ambaṭṭha samaṇo gotamo sakyaputto sakyakulā pabbajito
 kosalesu cārikañcaramāno mahatā bhikkhusaṁghena saddhiṁ pañcamattehi
 bhikkhusatehi icchānaṅgalaṁ anuppatto icchānaṅgale viharati icchānaṅgalavanasaṇḍe
 taṁ kho pana bhavantaṁ gotamaṁ evaṁkalyāṇo kittisaddo
 abbhuggato itipi so bhagavā arahaṁ sammāsambuddho vijjācaraṇasampanno
 sugato lokavidū anuttaro purisadammasārathi satthā devamanussānaṁ
 buddho bhagavāti so imaṁ lokaṁ sadevakaṁ samārakaṁ sabrahmakaṁ
 sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā
 pavedeti so dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ
 sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ
 pakāseti sādhu kho pana tathārūpānaṁ arahataṁ dassanaṁ hotīti ehi
 tvaṁ tāta ambaṭṭha māṇava yena samaṇo gotamo tenupasaṅkama
-------------------------------------------------
[page 116]
 Upasaṅkamitvā samaṇaṁ gotamaṁ jānāhi yadi vā taṁ bhavantaṁ gotamaṁ
 tathāsantaṁyeva saddo abbhuggato yadi vā no tathā yadi vā
 so bhavaṁ gotamo tādiso yadi vā na tādiso tathā mayantaṁ
 bhavantaṁ gotamaṁ vedissāmāti. Yathākathaṁ panāhaṁ bho taṁ bhavantaṁ
 gotamaṁ jānissāmi yadi vā taṁ bhavantaṁ gotamaṁ tathāsantaṁyeva
 saddo abbhuggato yadi vā no tathā yadi vā so bhavaṁ gotamo
 tādiso yadi vā na tādisoti. Āgatāni kho tāta ambaṭṭha
 amhākaṁ mantesu dvattiṁsamahāpurisalakkhaṇāni yehi samannāgatassa
 mahāpurisassa dve < PTS. D I , 89 >va gatiyo bhavanti anaññā sace agāraṁ ajjhāvasati
 rājā hoti cakkavatti dhammiko dhammarājā cāturanto vijitāvī
 janapadaṭṭhāvariyappatto sattaratanasamannāgato tassimāni satta ratanāni
 bhavanti seyyathīdaṁ cakkaratanaṁ hatthiratanaṁ assaratanaṁ maṇiratanaṁ itthīratanaṁ
 gahapatiratanaṁ pariṇāyakaratanameva sattamaṁ parosahassaṁ kho panassa
 puttā bhavanti sūrā vīraṅgarūpā parasenappamaddanā so imaṁ paṭhaviṁ
 sāgarapariyantaṁ adaṇḍena asatthena dhammena abhivijiya ajjhāvasati
 sace pana agārasmā anagāriyaṁ pabbajati arahaṁ hoti sammāsambuddho
 loke vivaṭacchado ahaṁ kho pana tāta ambaṭṭha mantānaṁ
 dātā tvaṁ mantānaṁ paṭiggahitāti. Evaṁ bhoti kho ambaṭṭho
 māṇavo brāhmaṇassa pokkharasātissa paṭissutvā uṭṭhāyāsanā
 brāhmaṇaṁ pokkharasātiṁ abhivādetvā padakkhiṇaṁ katvā vaḷavārathamāruyha
-------------------------------------------------
[page 117]
 Sambahulehi māṇavehi saddhiṁ yena icchānaṅgalavanasaṇḍo tena
 pāyāsi yāvatikā yānassa bhūmi yānena gantvā yānā paccorohitvā
 pattiko va ārāmaṁ pāvisi.
      [144] Tena kho pana samayena sambahulā bhikkhū abbhokāse
 caṅkamanti. Athakho ambaṭṭho māṇavo yena te bhikkhū tenupasaṅkami
 upasaṅkamitvā te bhikkhū etadavoca kahaṁ nu kho bho etarahi so bhavaṁ
 gotamo viharati taṁ hi mayaṁ bhavantaṁ gotamaṁ dassanāya idhūpasaṅkantāti.
 Athakho tesaṁ bhikkhūnaṁ etadahosi ayaṁ kho ambaṭṭho māṇavo
 abhiññātakolañño ceva abhiññātassa ca brāhmaṇassa pokkharasātissa
 antevāsī agaru kho pana bhagavato evarūpehi kulaputtehi
 saddhiṁ kathāsallāpo hotīti. Te ambaṭṭhaṁ māṇavaṁ etadavocuṁ
 eso ambaṭṭha vihāro saṁvutadvāro tena appasaddo upasaṅkamitvā
 ataramāno āḷindaṁ pavisitvā ukkāsitvā aggaḷaṁ ākoṭehi
 vivarissati te bhagavā dvāranti. Athakho ambaṭṭho māṇavo yena
 so vihāro saṁvutadvāro tena appasaddo upasaṅkamitvā ataramāno
 āḷindaṁ pavisitvā ukkāsitvā aggaḷaṁ ākoṭesi. Vivari bhagavā
 dvāraṁ. Pāvisi ambaṭṭho māṇavo. Māṇavakāpi kho pavisitvā
 bhagavatā saddhiṁ sammodiṁsu sammodanīyaṁ kathaṁ sārāṇīyaṁ vītisāretvā
 ekamantaṁ nisīdiṁsu.
      [145] Ambaṭṭho pana māṇavo caṅkamantopi nisinnena bhagavatā
-------------------------------------------------
[page 118]
 Kañci kañci kathaṁ sārāṇīyaṁ vītisāreti ṭhitopi nisinnena bhagavatā
 kañci kañci kathaṁ sārāṇīyaṁ vītisāreti. Athakho bhagavā ambaṭṭhaṁ
 māṇavaṁ etadavoca evaṁ nu te ambaṭṭha brāhmaṇehi vuḍḍhehi
 mahallakehi ācariyapācariyehi saddhiṁ kathāsallāpo hoti yathayidaṁ caraṁ
 tiṭṭhaṁ nisinnena mayā kañci kañci kathaṁ sārāṇīyaṁ vītisāresīti.
 No hidaṁ bho gotama gacchanto vā hi bho gotama gacchantena
 brāhmaṇo brāhmaṇena saddhiṁ sallapitumarahati ṭhito vā hi bho
 gotama ṭhitena brāhmaṇo brāhmaṇena saddhiṁ sallapitumarahati nisinno
 vā hi bho gotama nisinnena brāhmaṇo brāhmaṇena saddhiṁ
 sallapitumarahati sayāno vā hi bho gotama sayānena brāhmaṇo
 brāhmaṇena saddhiṁ sallapitumarahati ye ca kho bho gotama muṇḍakā
 samaṇakā ibbhā kaṇhā bandhupādapaccā tehipi me saddhiṁ evaṁ
 kathāsallāpo hoti yathariva bhotā gotamenāti. Atthikavato kho pana
 te ambaṭṭha idhāgamanaṁ ahosi yāyeva kho panatthāya āgaccheyyātha
 tameva atthaṁ sādhukaṁ manasikareyyātha avusitavāyeva kho pana ambaṭṭho
 māṇavo vusitamānī kimaññatra avusitattāti. Athakho ambaṭṭho
 māṇavo bhagavatā avusitavādena vuccamāno kupito anattamano
 bhagavantaṁyeva khuṁsento bhagavantaṁyeva vambhento bhagavantaṁyeva vadamāno
 samaṇo ca me bho gotamo pāpito bhavissatīti bhagavantaṁ etadavoca
 caṇḍā bho gotama sakyajāti pharusā bho gotama sakyajāti lahusā
-------------------------------------------------
[page 119]
 Bho gotama sakyajāti rabhasā bho gotama sakyajāti ibbhā santā
 ibbhā samānā na brāhmaṇe sakkaronti na brāhmaṇe garukaronti
 na brāhmaṇe mānenti na brāhmaṇe pūjenti na brāhmaṇe
 apacāyanti tayidaṁ bho gotama na channaṁ 1- tayidaṁ nappaṭirūpaṁ yadime
 sakyā ibbhā santā ibbhā samānā na brāhmaṇe sakkaronti
 na brāhmaṇe garukaronti na brāhmaṇe mānenti na brāhmaṇe
 pūjenti na brāhmaṇe apacāyantīti. Itiha ambaṭṭho māṇavo
 imaṁ paṭhamaṁ sakyesu ibbhāvādaṁ nipātesi.
      [146] Kiṁ pana te ambaṭṭha sakyā aparaddhunti. Ekamidāhaṁ
 bho gotama samayaṁ ācariyassa brāhmaṇassa pokkharasātissa kenacideva
 karaṇīyena kapilavatthuṁ agamāsiṁ yena sakyānaṁ saṇṭhāgāraṁ tenupasaṅkamiṁ
 tena kho pana samayena sambahulā sakyā ceva sakyakumārā ca saṇṭhāgāre
 uccesu āsanesu nisinnā honti aññamaññaṁ aṅgulipatodakehi 2-
 sañjagghantā saṅkīḷantā aññadatthuṁ mamaññeva maññe anujagghantā
 na maṁ koci āsanenapi nimantesi tayidaṁ bho gotama na channaṁ tayidaṁ
 nappaṭirūpaṁ yadime sakyā ibbhā santā ibbhā samānā na brāhmaṇe
 sakkaronti na brāhmaṇe garukaronti na brāhmaṇe mānenti na
 brāhmaṇe pūjenti na brāhmaṇe apacāyantīti. Itiha ambaṭṭho
 māṇavo idaṁ dutiyaṁ sakyesu ibbhāvādaṁ nipātesi.

  *  *  *  *  *  *
  Footnote:1 Sī. na ca channaṁ. 2 aṅgulipatodakenātipi pāṭho.
-------------------------------------------------
[page 120]
      [147] Laṭukikāpi kho ambaṭṭha sakuṇikā sake kulāvake kāmalāpinī
 hoti sakaṁ kho panetaṁ ambaṭṭha sakyānaṁ yadidaṁ kapilavatthuṁ na arahatāyasmā
 ambaṭṭho imāya appamattāya abhisajjitunti cattārome bho gotama
 vaṇṇā khattiyā brāhmaṇā vessā suddā. Imesaṁ hi bho
 gotama catunnaṁ vaṇṇānaṁ tayo vaṇṇā khattiyā ca vessā ca suddā
 ca aññadatthuṁ brāhmaṇasseva paricārakā sampajjanti tayidaṁ bho
 gotama na channaṁ tayidaṁ nappaṭirūpaṁ yadime sakyā ibbhā santā
 ibbhā samānā na brāhmaṇe sakkaronti na brāhmaṇe garukaronti
 na brāhmaṇe mānenti na brāhmaṇe pūjenti na brāhmaṇe
 apacāyantīti. Itiha ambaṭṭho māṇavo idaṁ tatiyaṁ sakyesu
 ibbhāvādaṁ nipātesi.
      [148] Athakho bhagavato etadahosi atibāḷhaṁ kho ayaṁ ambaṭṭho
 māṇavo sakyesu ibbhāvādena nimmadeti yannūnāhaṁ gottaṁ puccheyyanti.
 Athakho bhagavā ambaṭṭhaṁ māṇavaṁ etadavoca kathaṁgottosi ambaṭṭhāti.
 Kaṇhāyanohamasmi bho gotamāti. Porāṇaṁ kho pana te ambaṭṭha
 mātāpettikaṁ nāma gottaṁ anussarato ayyaputtā sakyā bhavanti
 dāsiputto tvamasi sakyānaṁ sakyā kho pana ambaṭṭha rājānaṁ
 ukkākaṁ 1- pitāmahaṁ dahanti 2-.
      [149] Bhūtapubbaṁ ambaṭṭha rājā ukkāko yā sā mahesī

  *  *  *  *  *  *
  Footnote:1 Sī. okkākaṁ. 2 Sī. dissanti.
-------------------------------------------------
[page 121]
 Piyā manāpā tassā puttassa rajjaṁ pariṇāmetukāmo jeṭṭhakumāre
 raṭṭhasmā pabbājesi ukkāmukhaṁ karakaṇḍuṁ hatthinikaṁsinipuraṁ. Te
 raṭṭhasmā pabbājitā himavantapasse pokkharaṇiyā tīre mahāsākavanasaṇḍo
 tattha vāsaṁ kappesuṁ. Te jātisambhedabhayā sakāhi bhaganīhi
 saddhiṁ saṁvāsaṁ kappesuṁ. Athakho ambaṭṭha rājā ukkāko amacce
 pārisajje āmantesi kahaṁ nu kho bho etarahi kumārā sammantīti.
 Atthi deva himavantapasse pokkharaṇiyā tīre mahāsākavanasaṇḍo
 tatthetarahi < PTS. D I , 93 >kumārā sammanti te jātisambhedabhayā sakāhi bhaginīhi
 saddhiṁ saṁvāsaṁ kappentīti. Athakho ambaṭṭha rājā ukkāko udānaṁ
 udānesi sakyā vata bho kumārā paramasakyā vata bho kumārāti.
 Tadagge kho pana ambaṭṭha sakyā paññāyanti. So ca sakyānaṁ
 pubbapuriso. Rañño kho pana ambaṭṭha ukkākassa disā nāma
 dāsī ahosi sā kaṇhaṁ nāma janesi. Jāto kaṇho pabyāhāsi
 dhovatha maṁ amma nhāpetha maṁ amma imasmā maṁ amma asucismā
 parimocetha atthāya te 1- bhavissāmīti. Yathā kho pana ambaṭṭha
 etarahi manussā pisāce pisācāti sañjānanti evameva kho ambaṭṭha
 tena kho pana samayena manussā pisāce kaṇhāti sañjānanti.
 Te evamāhaṁsu ayaṁ jāto pabyāhāsi kaṇho jāto pisāco
 jātoti. Tadagge kho pana ambaṭṭha kaṇhāyanā paññāyanti. So

  *  *  *  *  *  *
  Footnote:1 votipi pāṭho.
-------------------------------------------------
[page 122]
 Ca kaṇhāyanānaṁ pubbapuriso. Iti kho te ambaṭṭha porāṇaṁ
 mātāpettikaṁ nāma gottaṁ anussarato ayyaputtā sakyā bhavanti
 dāsiputto tvamasi sakyānanti.
      [150] Evaṁ vutte te māṇavakā bhagavantaṁ etadavocuṁ mā bhavaṁ
 gotamo ambaṭṭhaṁ māṇavaṁ atibālhaṁ dāsiputtavādena nimmādesi
 sujāto ca bho gotama ambaṭṭho māṇavo kulaputto ca ambaṭṭho
 māṇavo bahussuto ca ambaṭṭho māṇavo kalyāṇavākkaraṇo ca
 ambaṭṭho māṇavo paṇḍito ca ambaṭṭho māṇavo pahoti ca
 ambaṭṭho māṇavo bhotā gotamena saddhiṁ asmiṁ vacane patimantetunti.
 Athakho bhagavā < PTS. D I , 94 >te māṇavake etadavoca sace kho tumhākaṁ māṇavakānaṁ
 evaṁ hoti dujjāto ca ambaṭṭho māṇavo akulaputto ca ambaṭṭho
 māṇavo appassuto ca ambaṭṭho māṇavo akalyāṇavākkaraṇo
 ca ambaṭṭho māṇavo duppañño ca ambaṭṭho māṇavo na
 ca pahoti ambaṭṭho māṇavo samaṇena gotamena saddhiṁ asmiṁ
 vacane patimantetunti tiṭṭhatu ambaṭṭho māṇavo tumhe mayā saddhiṁ
 mantavho asmiṁ vacane sace pana tumhākaṁ māṇavakānaṁ evaṁ hoti
 sujāto ca ambaṭṭho māṇavo kulaputto ca ambaṭṭho māṇavo
 bahussuto ca ambaṭṭho māṇavo kalyāṇavākkaraṇo ca ambaṭṭho
 māṇavo paṇḍito ca ambaṭṭho māṇavo pahoti ca ambaṭṭho
 māṇavo samaṇena gotamena saddhiṁ asmiṁ vacane patimantetunti
-------------------------------------------------
[page 123]
 Tiṭṭhatha tumhe ambaṭṭho māṇavo mayā saddhiṁ asmiṁ vacane patimantetūti.
 Sujāto ca bho gotama ambaṭṭho māṇavo kulaputto
 ca ambaṭṭho māṇavo bahussuto ca ambaṭṭho māṇavo kalyāṇavākkaraṇo
 ca ambaṭṭho māṇavo paṇḍito ca ambaṭṭho māṇavo
 pahoti ca ambaṭṭho māṇavo bhotā gotamena saddhiṁ asmiṁ vacane
 patimantetuṁ tuṇhī mayaṁ bhavissāma ambaṭṭho māṇavo bhotā gotamena
 saddhiṁ asmiṁ vacane patimantetūti.
      [151] Athakho bhagavā ambaṭṭhaṁ māṇavaṁ etadavoca ayaṁ kho pana
 te ambaṭṭha sahadhammiko pañho āgacchati akāmāpi byākātabbo
 sace tvaṁ na byākarissasi aññena vā aññaṁ paticarissasi tuṇhī
 vā bhavissasi pakkamissasi vā ettheva te sattadhā muddhā phalīssati
 taṁ kiṁ maññasi ambaṭṭha kinti te sutaṁ brāhmaṇānaṁ vuḍḍhānaṁ
 mahallakānaṁ ācariyapācariyānaṁ bhāsamānānaṁ kutopabhūtikā kaṇhāyanā
 ko ca kaṇhāyanānaṁ pubbapurisoti. Evaṁ vutte ambaṭṭho māṇavo
 tuṇhī ahosi. Dutiyampi kho bhagavā ambaṭṭhaṁ māṇavaṁ etadavoca
 taṁ kiṁ maññasi < PTS. D I , 95 >ambaṭṭha kinti te sutaṁ brāhmaṇānaṁ vuḍḍhānaṁ
 mahallakānaṁ ācariyapācariyānaṁ bhāsamānānaṁ kutopabhūtikā kaṇhāyanā
 ko ca kaṇhāyanānaṁ pubbapurisoti. Dutiyampi kho ambaṭṭho
 māṇavo tuṇhī ahosi. Athakho bhagavā ambaṭṭhaṁ māṇavaṁ
 etadavoca byākarohidāni ambaṭṭha nadāni te tuṇhībhāvassa kālo
-------------------------------------------------
[page 124]
 Yo kho ambaṭṭha tathāgatena yāvatatiyakaṁ sahadhammikaṁ pañhaṁ puṭṭho
 na byākaroti etthevassa sattadhā muddhā phalissatīti.
      [152] Tena kho pana samayena vajirapāṇi yakkho mahantaṁ
 ayokūṭaṁ ādāya ādittaṁ sampajjalitaṁ saṁjotibhūtaṁ ambaṭṭhassa
 māṇavassa uparivehāsaṁ ṭhito hoti sacāyaṁ ambaṭṭho māṇavo
 bhagavatā yāvatatiyakaṁ sahadhammikaṁ pañhaṁ puṭṭho na byākarissati
 etthevassa sattadhā muddhaṁ phālessāmīti. Taṁ kho pana vajirapāṇiṁ
 yakkhaṁ bhagavā ceva passati ambaṭṭho ca māṇavo. Athakho
 ambaṭṭho māṇavo bhīto saṁviggo lomahaṭṭhajāto bhagavantaṁyeva
 tāṇaṁ gavesi bhagavantaṁyeva leṇaṁ gavesi bhagavantaṁyeva saraṇaṁ gavesi
 upanisīditvā bhagavantaṁ etadavoca kimetaṁ bhavaṁ gotamo āha puna
 bhavaṁ gotamo brūtūti. Taṁ kiṁ maññasi ambaṭṭha kinti te sutaṁ
 brāhmaṇānaṁ vuḍḍhānaṁ mahallakānaṁ ācariyapācariyānaṁ bhāsamānānaṁ
 kutopabhūtikā kaṇhāyanā ko ca kaṇhāyanānaṁ pubbapurisoti.
 Evameva bho gotama sutaṁ yadeva bhavaṁ gotamo āha tatopabhūtikā
 kaṇhāyanā so ca kaṇhāyanānaṁ pubbapurisoti.
      [153] Evaṁ vutte te māṇavakā unnādino uccāsaddā
 mahāsaddā ahesuṁ dujjāto kira bho ambaṭṭho māṇavo akulaputto
 kira bho ambaṭṭho māṇavo dāsiputto kira bho ambaṭṭho
 māṇavo sakyānaṁ ayyaputtā kira bho ambaṭṭhassa < PTS. D I , 96 >māṇavassa
-------------------------------------------------
[page 125]
 Sakyā bhavanti dhammavādīyeva 1- kira mayaṁ samaṇaṁ gotamaṁ apasādetabbaṁ
 amaññimhāti. Athakho bhagavato etadahosi atibāḷhaṁ kho ime
 māṇavakā ambaṭṭhaṁ māṇavaṁ dāsiputtavādena nimmādenti yannūnāhaṁ
 parimoceyyanti. Athakho bhagavā te māṇavake etadavoca mā
 kho tumhe māṇavakā ambaṭṭhaṁ māṇavakaṁ atibāḷhaṁ dāsiputtavādena
 nimmādetha uḷāro ca so kaṇho isi ahosi so dakkhiṇaṁ
 janapadaṁ gantvā brahmamante adhiyitvā rājānaṁ ukkākaṁ upasaṅkamitvā
 maddarūpiṁ 2- dhītaraṁ yāci. Tassa rājā ukkāko nevare mayhaṁ
 dāsiputto samāno maddarūpiṁ dhītaraṁ yācatīti kupito anattamano khurappaṁ
 sannayhi. So taṁ khurappaṁ neva asakkhi muñcituṁ no patisaṁharituṁ.
      [154] Athakho māṇavakā amaccā pārisajjā kaṇhaṁ isiṁ
 upasaṅkamitvā etadavocuṁ sotthi bhadante hotu rañño sotthi
 bhadante hotu raññoti. Sotthi bhavissati rañño apica rājā
 yadi adho khurappaṁ muñcissati yāvatā rañño vijitaṁ ettāvatā paṭhavī
 udiyissatīti. Sotthi bhadante hotu rañño sotthi janapadassāti.
 Sotthi bhavissati rañño sotthi janapadassa apica rājā yadi uddhaṁ
 khurappaṁ muñcissati yāvatā rañño vijitaṁ ettāvatā satta vassāni
 devo na vassissatīti. Sotthi bhadante hotu rañño sotthi
 janapadassa devo pavassatūti. Sotthi bhavissati rañño sotthi

  *  *  *  *  *  *
  Footnote:1 Sī. dhammavādiññeva. 2 Sī. khuddarūpiṁ.
-------------------------------------------------
[page 126]
 Janapadassa devo pavassissati apica rājā jeṭṭhakumāre khurappaṁ
 patiṭṭhāpetu sotthikumāro pallomo bhavissatīti. Athakho māṇavakā
 rājā ukkāko jeṭṭhakumāre khurappaṁ patiṭṭhāpesi sotthikumāro
 pallomo bhavissatīti. Athakho māṇavakā < PTS. D I , 97 >rājā ukkāko jeṭṭhakumāre
 khurappaṁ patiṭṭhāpesi. Sotthikumāro pallomo samabhavi. Tassa
 rājā ukkāko bhīto brahmadaṇḍena tajjito maddarūpiṁ dhītaraṁ adāsi.
 Mā kho tumhe māṇavakā ambaṭṭhaṁ māṇavaṁ atibāḷhaṁ dāsiputtavādena
 nimmādetha uḷāro so kaṇho isi ahosīti.
      [155] Athakho bhagavā ambaṭṭhaṁ māṇavaṁ āmantesi taṁ kiṁ
 maññasi ambaṭṭha idha khattiyakumāro brāhmaṇakaññāya saddhiṁ
 saṁvāsaṁ kappeyya tesaṁ saṁvāsamanvāya putto jāyetha yo so
 khattiyakumārena brāhmaṇakaññāya putto uppanno apinu so
 labhetha brāhmaṇesu āsanaṁ vā udakaṁ vāti. Labhetha bho gotama.
 Apinu naṁ brāhmaṇā bhojeyyuṁ sadde vā thālipāke vā yaññe
 vā pāhune vāti. Bhojeyyuṁ bho gotama. Apinu naṁ brāhmaṇā
 mante vāceyyuṁ vā no vāti. Vāceyyuṁ bho gotama. Apinussa
 itthīsu āvaṭaṁ vā assa anāvaṭaṁ vāti. Anāvaṭaṁ hissa bho
 gotama. Apinu khattiyābhisekena abhisiñceyyunti. No hidaṁ bho
 gotama. Taṁ kissa hetu. Mātito hi bho gotama anupapannoti.
      [156] Taṁ kimmaññasi ambaṭṭha idha brāhmaṇakumāro khattiyakaññāya
-------------------------------------------------
[page 127]
 Saddhiṁ saṁvāsaṁ kappeyya tesaṁ saṁvāsamanvāya putto jāyetha
 yo so brāhmaṇakumārena khattiyakaññāya putto uppanno apinu
 so labhetha brāhmaṇesu āsanaṁ vā udakaṁ vāti. Labhetha bho
 gotama. Apinu naṁ brāhmaṇā bhojeyyuṁ sadde vā thālipāke
 vā yaññe vā pāhune vāti. Bhojeyyuṁ bho gotama. Apinu naṁ
 brāhmaṇā mante vāceyyuṁ vā no vāti. Vāceyyuṁ bho gotama.
 Apinussa itthīsu āvaṭaṁ vā assa anāvaṭaṁ vāti. Anāvaṭaṁ hissa
 bho gotama. Apinu naṁ khattiyābhisekena abhisiñceyyunti. No hidaṁ
 bho gotama. Taṁ kissa hetu. Pitito hi bho gotama anupapannoti.
      [157] Iti kho ambaṭṭha itthiyā vā itthiṁ karitvā purisena
 vā purisaṁ karitvā khattiyā va seṭṭhā hīnā brāhmaṇā. Taṁ
 kiṁ maññasi ambaṭṭha idha brāhmaṇā brāhmaṇaṁ kismiñcideva
 pakaraṇe khuramuṇḍaṁ karitvā bhassapuṭena vadhitvā raṭṭhā vā nagarā
 vā pabbājeyyuṁ apinu so labhetha brāhmaṇesu āsanaṁ vā udakaṁ
 vāti. No hidaṁ bho gotama. Apinu naṁ brāhmaṇā bhojeyyuṁ
 sadde vā thālipāke vā yaññe vā pāhune vāti. No hidaṁ
 bho gotama. Apinu naṁ brāhmaṇā mante vāceyyuṁ vā no
 vāti. No hidaṁ bho gotama. Apinussa itthīsu āvaṭaṁ vā
 assa anāvaṭaṁ vāti. Āvaṭaṁ hissa bho gotama.
      [158] Taṁ kiṁ maññasi ambaṭṭha idha khattiyā khattiyaṁ kismiñcideva
-------------------------------------------------
[page 128]
 Pakaraṇe khuramuṇḍaṁ karitvā bhassapuṭena vadhitvā raṭṭhā vā nagarā
 vā pabbājeyyuṁ apinu so labhetha brāhmaṇesu āsanaṁ vā udakaṁ
 vāti. Labhetha bho gotama. Apinu naṁ brāhmaṇā bhojeyyuṁ
 sadde vā thālipāke vā yaññe vā pāhune vāti. Bhojeyyuṁ
 bho gotama. Apinu naṁ brāhmaṇā mante vāceyyuṁ vā no
 vāti. Vāceyyuṁ bho gotama. < PTS. D I , 99 >Apinussa itthīsu āvaṭaṁ vā
 assa anāvaṭaṁ vāti. Anāvaṭañhissa bho gotama. Ettāvatā
 kho ambaṭṭha khattiyo paramanihīnatappatto hoti yadidaṁ khattiyā
 khuramuṇḍaṁ karitvā bhassapuṭena vadhitvā raṭṭhā vā nagarā vā
 pabbājenti. Iti kho ambaṭṭha yadāpi khattiyo paramanihīnatappatto
 hoti tadāpi khattiyā va seṭṭhā hīnā brāhmaṇā. Brahmunā
 cesā ambaṭṭha sanaṅkumārena gāthā bhāsitā
      [159] Khattiyo seṭṭho janetasmiṁ ye gottapaṭisārino
            vijjācaraṇasampanno so seṭṭho devamānuseti.
      [160] Sā kho panesā ambaṭṭha brahmunā sanaṅkumārena gāthā
 sugītā na duggītā subhāsitā na dubbhāsitā atthasañhitā no
 anatthasañhitā anumatā mayā ahaṁpi ambaṭṭha evaṁ vadāmi
      [161] Khattiyo seṭṭho janetasmiṁ ye gottapaṭisārino
            vijjācaraṇasampanno so seṭṭho devamānuseti.
                        Bhāṇavāraṁ paṭhamaṁ.
-------------------------------------------------
[page 129]
      [162] Katamaṁ pana taṁ bho gotama caraṇaṁ katamā sā vijjāti.
 Na kho ambaṭṭha anuttarāya vijjācaraṇasampadāya jātivādo vā
 vuccati gottavādo vā vuccati mānavādo vā vuccati arahasi vā
 maṁ tvaṁ na vā maṁ tvaṁ arahasīti yattha kho ambaṭṭha āvāho vā
 hoti vivāho vā hoti āvāhavivāho vā hoti etthetaṁ vuccati
 jātivādo vā itipi gottavādo vā itipi mānavādo vā
 itipi arahasi vā maṁ tvaṁ na vā maṁ tvaṁ arahasīti ye hi keci
 ambaṭṭha jātivādavinibaddhā vā gottavādavinibaddhā vā mānavādavinibaddhā
 vā āvāhavivāhavinibaddhā vā ārakā te anuttarāya
 vijjācaraṇasampadāya pahāya kho ambaṭṭha jātivādavinibaddhañca
 gottavādavinibaddhañca mānavādavinibaddhañca āvāhavivāhavinibaddhañca
 anuttarāya vijjācaraṇasampadāya sacchikiriyā hotīti.
      [163] Katamaṁ pana taṁ bho gotama caraṇaṁ katamā sā vijjāti.
 Idha ambaṭṭha tathāgato loke uppajjati arahaṁ sammāsambuddho
 .pe. (yathā sāmaññaphale 1- evaṁ vitthāretabbaṁ) .pe. Evaṁ kho
 ambaṭṭha bhikkhu sīlasampanno hoti .pe. Paṭhamaṁ jhānaṁ upasampajja
 viharati idaṁpissa hoti caraṇasmiṁ .pe. Vitakkavicārānaṁ vūpasamā
 dutiyaṁ jhānaṁ tatiyaṁ jhānaṁ catutthaṁ jhānaṁ upasampajja viharati.
 Idaṁpissa hoti caraṇasmiṁ. Idaṁpi kho taṁ ambaṭṭha caraṇaṁ.

  *  *  *  *  *  *
  Footnote:1 Sī. sāmaññaphalaṁ.
-------------------------------------------------
[page 130]
 Ñāṇadassanāya cittaṁ abhinīharati abhininnāmeti .pe. Idaṁpissa
 hoti vijjāya .pe. Nāparaṁ itthattāyāti pajānāti. Idaṁpissa
 hoti vijjāya. Ayaṁ kho sā ambaṭṭha vijjā. Ayaṁ vuccati
 ambaṭṭha vijjāsampanno itipi caraṇasampanno itipi vijjācaraṇasampanno
 itipi. Imāya ca ambaṭṭha vijjāsampadāya caraṇasampadāya
 aññā vijjāsampadā caraṇasampadā uttaritarā vā
 paṇītatarā vā natthi. Imāya kho ambaṭṭha anuttarāya vijjācaraṇasampadāya
 cattāri apāyamukhāni bhavanti. Katamāni cattāri.
 Idha ambaṭṭha ekacco samaṇo vā brāhmaṇo vā imaṁyeva anuttaraṁ
 vijjācaraṇasampadaṁ anabhisambhūṇamāno khārivividhamādāya araññavanamajjhogāhati
 pavattaphalabhojano bhavissāmīti. So aññadatthuṁ
 vijjācaraṇasampannasseva paricārako sampajjati. Imāya kho ambaṭṭha
 anuttarāya vijjācaraṇasampadāya idaṁ paṭhamaṁ apāyamukhaṁ bhavati.
      [164] Puna caparaṁ ambaṭṭha idhekacco samaṇo vā brāhmaṇo
 vā imañceva anuttaraṁ vijjācaraṇasampadaṁ anabhisambhūṇamāno pavattaphalabhojanattañca
 anabhisambhūṇamāno kuddālapiṭakaṁ ādāya araññavanamajjhogāhati
 kaṇḍamūlaphalabhojano bhavissāmīti. So aññadatthuṁ
 vijjācaraṇasampannasseva paricārako sampajjati. Imāya kho ambaṭṭha
 anuttarāya vijjācaraṇasampadāya idaṁ dutiyaṁ apāyamukhaṁ bhavati.
      [165] Puna caparaṁ ambaṭṭha idhekacco samaṇo vā brāhmaṇo
-------------------------------------------------
[page 131]
 Vā imañceva anuttaraṁ vijjācaraṇasampadaṁ anabhisambhūṇamāno pavattaphalabhojanattañca
 anabhisambhūṇamāno kaṇḍamūlaphalabhojanattañca anabhisambhūṇamāno
 gāmasāmantaṁ vā nigamasāmantaṁ vā agyāgāraṁ karitvā
 aggiṁ paricaranto acchati. So aññadatthuṁ vijjācaraṇasampannasseva
 paricārako sampajjati. Imāya kho ambaṭṭha anuttarāya vijjācaraṇasampadāya
 idaṁ tatiyaṁ apāyamukhaṁ bhavati.
      [166] Puna caparaṁ ambaṭṭha idhekacco samaṇo vā brāhmaṇo
 vā imañceva < PTS. D I , 102 >anuttaraṁ vijjācaraṇasampadaṁ anabhisambhūṇamāno pavattaphalabhojanattañca
 anabhisambhūṇamāno kaṇḍamūlaphalabhojanattañca anabhisambhūṇamāno
 aggiparicariyañca anabhisambhūṇamāno cātummahāpathe catudvāraṁ
 agāraṁ karitvā acchati yo imāhi catūhi disāhi āgamissati samaṇo
 vā brāhmaṇo vā tamahaṁ yathāsatti yathābalaṁ paṭipūjissāmīti.
 So aññadatthuṁ vijjācaraṇasampannasseva paricārako sampajjati.
 Imāya kho ambaṭṭha anuttarāya vijjācaraṇasampadāya idaṁ catutthaṁ
 apāyamukhaṁ bhavati. Imāya kho ambaṭṭha anuttarāya vijjācaraṇasampadāya
 imāni cattāri apāyamukhāni bhavanti.
      [167] Taṁ kiṁ maññasi ambaṭṭha apinu tvaṁ imāya anuttarāya
 vijjācaraṇasampadāya sandissasi sācariyakoti. No hidaṁ bho gotama
 ko cāhaṁ bho gotama sācariyako kā ca anuttarā vijjācaraṇasampadā
 ārakāhaṁ bho gotama imāya anuttarāya vijjācaraṇasampadāya
-------------------------------------------------
[page 132]
 Sācariyakoti. Taṁ kiṁ maññasi ambaṭṭha apinu tvaṁ
 imaṁyeva anuttaraṁ vijjācaraṇasampadaṁ anabhisambhūṇamāno khārivividhamādāya
 araññavanamajjhogāhasi sācariyako pavattaphalabhojanā bhavissāmāti.
 No hidaṁ bho gotama. Taṁ kiṁ maññasi ambaṭṭha apinu tvaṁ
 imañceva anuttaraṁ vijjācaraṇasampadaṁ anabhisambhūṇamāno pavattaphalabhojanattañca
 anabhisambhūṇamāno kuddālapiṭakaṁ ādāya araññavanamajjhogāhasi
 sācariyako kaṇḍamūlaphalabhojanā bhavissāmāti. No hidaṁ
 bho gotama. Taṁ kiṁ maññasi ambaṭṭha apinu tvaṁ imañceva
 anuttaraṁ vijjācaraṇasampadaṁ anabhisambhūṇamāno pavattaphalabhojanattañca
 anabhisambhūṇamāno kaṇḍamūlaphalabhojanattañca < PTS. D I , 103 >anabhisambhūṇamāno gāmasāmantaṁ
 vā nigamasāmantaṁ vā agyāgāraṁ karitvā aggiṁ paricaranto
 acchasi sācariyakoti. No hidaṁ bho gotama. Taṁ kiṁ maññasi ambaṭṭha
 apinu tvaṁ imañceva anuttaraṁ vijjācaraṇasampadaṁ anabhisambhūṇamāno
 pavattaphalabhojanattañca anabhisambhūṇamāno kaṇḍamūlaphalabhojanattañca
 anabhisambhūṇamāno aggiparicariyañca anabhisambhūṇamāno cātummahāpathe
 catudvāraṁ agāraṁ karitvā acchasi sācariyako yo imāhi catūhi
 disāhi āgamissati samaṇo vā brāhmaṇo vā tamahaṁ yathāsatti
 yathābalaṁ paṭipūjissāmīti. No hidaṁ bho gotama. Iti kho ambaṭṭha
 imāya ceva tvaṁ anuttarāya vijjācaraṇasampadāya parihīno sācariyako
 ye hi kecime anuttarāya vijjācaraṇasampadāya cattāri apāyamukhāni
-------------------------------------------------
[page 133]
 Bhavanti tato ca parihīno sācariyako.
      [168] Bhāsitā kho pana te esā ambaṭṭha ācariyena
 brāhmaṇena pokkharasātinā vācā keci muṇḍakā samaṇakā ibbhā
 kaṇhā bandhupādapaccā kā ca te vijjānaṁ brāhmaṇānaṁ
 sākacchāti. Attanā āpāyikopi aparipūramāno. Passa
 ambaṭṭha yāva aparaddhañca te idaṁ ācariyassa brāhmaṇassa
 pokkharasātissa. Brāhmaṇo kho pana ambaṭṭha pokkharasāti
 rañño pasenadikosalassa dattikaṁ bhuñjati tassa rājā pasenadikosalo
 sammukhībhāvaṁpi na dadāti yadāpi tena manteti tirodussantena
 manteti. Yassa kho pana ambaṭṭha dhammikaṁ payātaṁ bhikkhaṁ
 paṭiggaṇheyya kathaṁ tassa rājā pasenadikosalo sammukhībhāvaṁpi na
 dadeyya. Passa ambaṭṭha yāva aparaddhañca te idaṁ ācariyassa
 brāhmaṇassa pokkharasātissa.
      [169] Taṁ kiṁ < PTS. D I , 104 >maññasi ambaṭṭha idha rājā pasenadikosalo
 hatthigīvāyaṁ vā nisinno rathūpatthare vā ṭhito uggehi vā
 rājaññehi vā kiñcideva mantanaṁ manteyya. So tamhā padesā
 apakkamma ekamantaṁ tiṭṭheyya atha āgaccheyya suddo vā suddadāso
 vā so tasmiṁ padese ṭhito mantanaṁ manteyya evaṁpi rājā
 pasenadikosalo āha evaṁpi rājā pasenadikosalo āhāti.
 Apinu kho rājabhaṇitaṁ vā bhaṇati rājamantanaṁ vā manteti tāvatā
-------------------------------------------------
[page 134]
 So assa rājā vā rājamahāmatto vāti. No hidaṁ
 bho gotama. Evameva kho tvaṁ ambaṭṭha ye tepi ahesuṁ
 brāhmaṇānaṁ pubbakā isayo mantānaṁ kattāro mantānaṁ pavattāro
 yesamidaṁ etarahi brāhmaṇā porāṇaṁ mantapadaṁ gītaṁ pavuttaṁ
 samihitaṁ tadanugāyanti tadanubhāsanti bhāsitamanubhāsanti vācitamanuvācenti
 seyyathīdaṁ aṭṭhako vāmako vāmadevo vessāmitto yamataggī
 aṅgīraso bhāradvājo vāseṭṭho kassapo bhagu tyāhaṁ mante
 adhiyāmi sācariyako tāvatā tvaṁ bhavissasi isi vā isitāya
 vā paṭipannoti netaṁ ṭhānaṁ vijjati. Taṁ kiṁ maññasi ambaṭṭha
 kinti te sutaṁ brāhmaṇānaṁ vuḍḍhānaṁ mahallakānaṁ ācariyapācariyānaṁ
 bhāsamānānaṁ ye te ahesuṁ brāhmaṇānaṁ pubbakā isayo
 mantānaṁ kattāro mantānaṁ pavattāro yesamidaṁ etarahi brāhmaṇā
 porāṇamantapadaṁ gītaṁ pavuttaṁ samihitaṁ tadanugāyanti tadanubhāsanti
 bhāsitamanubhāsanti vācitamanuvācenti seyyathīdaṁ aṭṭhako vāmako
 vāmadevo vessāmitto yamataggī aṅgīraso bhāradvājo vāseṭṭho
 kassapo bhagu evaṁ su te sunhātā < PTS. D I , 105 >suvilittā kappitakesamassū
 āmuttamālābharaṇā odātavatthavasanā pañcahi kāmaguṇehi samappitā
 samaṅgibhūtā paricārenti seyyathāpi tvaṁ etarahi sācariyakoti. No
 hidaṁ bho gotama .pe. Evaṁ su te sālīnaṁ odanaṁ vicittakāḷakaṁ
 anekasūpaṁ anekabyañjanaṁ paribhuñjanti seyyathāpi tvaṁ etarahi
-------------------------------------------------
[page 135]
 Sācariyakoti. No hidaṁ bho gotama .pe. Evaṁ su te
 veṭṭhakanatapassāhi nārīhi paricārenti seyyathāpi tvaṁ etarahi
 sācariyakoti. No hidaṁ bho gotama .pe. Evaṁ su te
 kuttavālehi vaḷavārathehi dīghāhi patodalaṭṭhīhi vāhane vitudantā
 vicarissanti seyyathāpi tvaṁ etarahi sācariyakoti. No hidaṁ bho
 gotama .pe. Evaṁ su te ukkiṇṇaparikkhāsu ukkhittapalighāsu
 nagarūpakārikāsu dīghāsibaddhehi purisehi rakkhāpenti seyyathāpi tvaṁ
 etarahi sācariyakoti. No hidaṁ bho gotama .pe. Iti kho
 ambaṭṭha neva tvaṁ isi na pana isitāya paṭipanno sācariyako
 yassa kho pana ambaṭṭha mayi kaṅkhā vā vimati vā so maṁ
 pañhena ahaṁ veyyākaraṇena sodhissāmīti.
      [170] Athakho bhagavā vihārā nikkhamma caṅkamaṁ abbhuṭṭhāsi.
 Ambaṭṭhopi māṇavo vihārā nikkhamma caṅkamaṁ abbhuṭṭhāsi.
 Athakho ambaṭṭho māṇavo bhagavantaṁ caṅkamantaṁ anucaṅkamamāno
 bhagavato kāye < PTS. D I , 106 >dvattiṁsamahāpurisalakkhaṇāni sammannesi. Addasā
 kho ambaṭṭho māṇavo bhagavato kāye dvattiṁsamahāpurisalakkhaṇāni
 yebhuyyena ṭhapetvā dve dvīsu mahāpurisalakkhaṇesu kaṅkhati vicikicchati
 nādhimuccati na sampasīdati kosohite ca vatthaguyhe pahūtajivhatāya
 ca. Athakho bhagavato etadahosi passati kho me ayaṁ ambaṭṭho
 māṇavo dvattiṁsamahāpurisalakkhaṇāni yebhuyyena ṭhapetvā dve
-------------------------------------------------
[page 136]
 Dvīsu mahāpurisalakkhaṇesu ambaṭṭho kaṅkhati vicikicchati nādhimuccati
 na sampasīdati kosohite ca vatthaguyhe pahūtajivhatāya cāti.
 Athakho bhagavā tathārūpaṁ iddhābhisaṁkhāraṁ abhisaṁkhāresi yathā addasa
 ambaṭṭho māṇavo bhagavato kosohitavatthaguyhaṁ. Athakho bhagavā
 jivhaṁ ninnāmetvā ubhopi kaṇṇasotāni anumasi paṭimasi ubhopi
 nāsikasotāni anumasi paṭimasi kevalampi nalāṭamaṇḍalaṁ jivhāya
 chādesi.
      [171] Athakho ambaṭṭhassa māṇavassa etadahosi samannāgato
 kho samaṇo gotamo dvattiṁsamahāpurisalakkhaṇehi paripuṇṇehi no
 aparipuṇṇehīti. Bhagavantaṁ etadavoca handa cadāni mayaṁ bho gotama
 gacchāma bahukiccā mayaṁ bahukaraṇīyāti. Yassadāni tvaṁ ambaṭṭha
 kālaṁ maññasīti. Athakho ambaṭṭho māṇavo vaḷavārathamāruyha
 pakkāmi.
      [172] Tena kho pana samayena brāhmaṇo pokkharasāti uṭṭhāya
 nikkhamitvā mahatā brāhmaṇagaṇena saddhiṁ sake ārāme nisinno
 hoti ambaṭṭhaṁyeva māṇavaṁ patimānento. Athakho ambaṭṭho
 māṇavo yena sako ārāmo tena pāyāsi yāvatikā yānassa bhūmi
 yānena gantvā yānā paccorohitvā pattiko va yena brāhmaṇo
 pokkharasāti tenupasaṅkami upasaṅkamitvā brāhmaṇaṁ pokkharasātiṁ
 abhivādetvā ekamantaṁ nisīdi. Ekamantaṁ nisinnaṁ kho ambaṭṭhaṁ
-------------------------------------------------
[page 137]
 Māṇavaṁ brāhmaṇo pokkharasāti etadavoca kacci tāta ambaṭṭha
 addasa taṁ bhavantaṁ gotamanti. Addasāma kho mayaṁ bho taṁ bhavantaṁ
 gotamanti. Kacci tāta ambaṭṭha taṁ bhavantaṁ gotamaṁ tathāsantaṁyeva
 saddo abbhuggato no aññathā kacci pana bho so bhavaṁ gotamo
 tādiso no aññādisoti. Tathāsantaṁyeva bho taṁ bhavantaṁ gotamaṁ
 tathāsaddo abbhuggato no aññathā tādiso va bho so bhavaṁ
 gotamo no aññādiso samannāgato va bho so bhavaṁ gotamo
 dvattiṁsamahāpurisalakkhaṇehi paripuṇṇehi no aparipuṇṇehīti. Ahu
 pana te tāta ambaṭṭha samaṇena gotamena saddhiṁ kocideva kathāsallāpoti.
 Ahu kho me bho samaṇena gotamena saddhiṁ kocideva
 kathāsallāpoti. Yathākathaṁ pana te tāta ambaṭṭha ahu samaṇena
 gotamena saddhiṁ kocideva kathāsallāpoti. Athakho ambaṭṭho māṇavo
 yāvatako ahosi bhagavatā saddhiṁ kathāsallāpo taṁ sabbaṁ brāhmaṇassa
 pokkharasātissa ārocesi.
      [173] Evaṁ vutte brāhmaṇo pokkharasāti ambaṭṭhaṁ māṇavaṁ
 etadavoca aho vata re amhākaṁ paṇḍitaka aho vata re amhākaṁ
 bahussutaka aho vata re amhākaṁ tevijjaka evarūpena kira bho
 puriso atthacarakena kāyassa bhedā paraṁ maraṇā apāyaṁ duggatiṁ
 vinipātaṁ nirayaṁ upapajjeyya yadeva kho tvaṁ ambaṭṭha taṁ bhavantaṁ
 gotamaṁ evaṁ āsajja āsajja avacāsi athakho bhavaṁ gotamo amhehi
-------------------------------------------------
[page 138]
 Evaṁ upaneyyaṁ upaneyyaṁ avaca aho vata re amhākaṁ paṇḍitaka
 ahosi vata re amhākaṁ bahussutaka aho vata re amhākaṁ tevijjaka
 evarūpena kira bho puriso atthacarakena kāyassa bhedā paraṁ maraṇā
 apāyaṁ duggatiṁ < PTS. D I , 108 >vinipātaṁ nirayaṁ upapajjeyyāti. Kupito anattamano
 ambaṭṭhaṁ māṇavaṁ padasāyeva pavattesi icchati ca tāvadeva bhagavantaṁ
 dassanāya upasaṅkamituṁ. Athakho te brāhmaṇā brāhmaṇaṁ
 pokkharasātiṁ etadavocuṁ ativikālo kho bho ajja samaṇaṁ gotamaṁ
 dassanāya upasaṅkamituṁ svedāni bhavaṁ pokkharasāti samaṇaṁ gotamaṁ
 dassanāya upasaṅkamissatīti.
      [174] Athakho brāhmaṇo pokkharasāti sake nivesane paṇītaṁ
 khādanīyaṁ bhojanīyaṁ paṭiyādāpetvā yāne āropetvā ukkāsu
 dhāriyamānāsu ukkaṭṭhāya niyyāsi yena icchānaṅgalavanasaṇḍo tena
 pāyāsi yāvatikā yānassa bhūmi yānena gantvā yānā paccorohitvā
 pattiko va yena bhagavā tenupasaṅkami upasaṅkamitvā bhagavatā saddhiṁ
 sammodi sammodanīyaṁ kathaṁ sārāṇīyaṁ vītisāretvā ekamantaṁ nisīdi.
 Ekamantaṁ nisinno kho brāhmaṇo pokkharasāti bhagavantaṁ etadavoca
 āgamā nu khvidha bho gotama amhākaṁ antevāsī ambaṭṭho
 māṇavoti. Āgamā kho tedha brāhmaṇa antevāsī ambaṭṭho
 māṇavoti. Ahu pana te bho gotama ambaṭṭhena māṇavena saddhiṁ
 kocideva kathāsallāpoti. Ahu kho me brāhmaṇa ambaṭṭhena
-------------------------------------------------
[page 139]
 Māṇavena saddhiṁ kocideva kathāsallāpoti. Yathākathaṁ pana te bho
 gotama ahu ambaṭṭhena māṇavena saddhiṁ kocideva kathāsallāpoti.
 Athakho bhagavā yāvatako ahosi ambaṭṭhena māṇavena saddhiṁ kathāsallāpo
 taṁ sabbaṁ brāhmaṇassa pokkharasātissa ārocesi.
      [175] Evaṁ vutte brāhmaṇo pokkharasāti bhagavantametadavoca< PTS. D I , 109 >
 bālo bho gotama ambaṭṭho māṇavo khamatu bhavaṁ gotamo ambaṭṭhassa
 māṇavassāti. Sukhī hotu brāhmaṇa ambaṭṭho māṇavoti. Athakho
 brāhmaṇo pokkharasāti bhagavato kāye dvattiṁsamahāpurisalakkhaṇāni
 sammannesi. Addasā kho brāhmaṇo pokkharasāti bhagavato kāye
 dvattiṁsamahāpurisalakkhaṇāni yebhuyyena ṭhapetvā dve dvīsu mahāpurisalakkhaṇesu
 kaṅkhati vicikicchati nādhimuccati na sampasīdati kosohite
 ca vatthaguyhe pahūtajivhatāya ca. Athakho bhagavato etadahosi
 passati kho me ayaṁ brāhmaṇo pokkharasāti dvattiṁsamahāpurisalakkhaṇāni
 yebhuyyena ṭhapetvā dve dvīsu mahāpurisalakkhaṇesu kaṅkhati
 vicikicchati nādhimuccati na sampasīdati kosohite ca vatthaguyhe
 pahūtajivhatāya cāti. Athakho bhagavā tathārūpaṁ iddhābhisaṁkhāraṁ
 abhisaṁkhāresi yathā addasa brāhmaṇo pokkharasāti bhagavato kosohitaṁ
 vatthaguyhaṁ. Athakho bhagavā jivhaṁ ninnāmetvā ubhopi kaṇṇasotāni
 anumasi paṭimasi ubhopi nāsikasotāni anumasi paṭimasi kevalampi
 nalāṭamaṇḍalaṁ jivhāya chādesi. Athakho brāhmaṇassa pokkharasātissa
-------------------------------------------------
[page 140]
 Etadahosi samannāgato kho samaṇo gotamo dvattiṁsamahāpurisalakkhaṇehi
 paripuṇṇehi no aparipuṇṇehīti. Bhagavantaṁ etadavoca
 adhivāsetu bhavaṁ gotamo ajjatanāya bhattaṁ saddhiṁ bhikkhusaṁghenāti.
 Adhivāsesi bhagavā tuṇhībhāvena. Athakho brāhmaṇo pokkharasāti
 bhagavato adhivāsanaṁ viditvā bhagavato kālaṁ ārocesi kālo bho
 gotama niṭṭhitaṁ bhattanti.
      [176] Athakho bhagavā pubbaṇhasamayaṁ nivāsetvā pattacīvaramādāya
 saddhiṁ bhikkhusaṁghena yena brāhmaṇassa pokkharasātissa nivesanaṁ
 tenupasaṅkami upasaṅkamitvā paññatte āsane nisīdi. Athakho
 brāhmaṇo pokkharasāti bhagavantaṁ paṇītena khādanīyena bhojanīyena
 sahatthā santappesi sampavāresi māṇavakā ca bhikkhusaṁghaṁ. Athakho
 brāhmaṇo pokkharasāti < PTS. D I , 110 >bhagavantaṁ bhuttāviṁ onītapattapāṇiṁ aññataraṁ
 nīcaṁ āsanaṁ gahetvā ekamantaṁ nisīdi. Ekamantaṁ nisinnassa kho
 brāhmaṇassa pokkharasātissa bhagavā anupubbīkathaṁ kathesi seyyathīdaṁ
 dānakathaṁ sīlakathaṁ saggakathaṁ kāmānaṁ ādīnavaṁ okāraṁ saṁkilesaṁ nekkhamme
 ānisaṁsaṁ pakāsesi. Yadā bhagavā aññāsi brāhmaṇaṁ pokkharasātiṁ
 kallacittaṁ muducittaṁ vinīvaraṇacattaṁ udaggacittaṁ pasannacittaṁ athassa
 yā buddhānaṁ sāmukkaṁsikā dhammadesanā taṁ pakāsesi dukkhaṁ samudayaṁ
 nirodhaṁ maggaṁ. Seyyathāpi nāma suddhaṁ vatthaṁ apagatakāḷakaṁ sammadeva
 rajanaṁ paṭiggaṇheyya evameva kho brāhmaṇassa pokkharasātissa
-------------------------------------------------
[page 141]
 Tasmiṁyeva āsane virajaṁ vītamalaṁ dhammacakkhuṁ udapādi yaṁ kiñci
 samudayadhammaṁ sabbantaṁ nirodhadhammanti.
      [177] Athakho brāhmaṇo pokkharasāti diṭṭhadhammo pattadhammo
 viditadhammo pariyogāḷhadhammo tiṇṇavicikiccho vigatakathaṁkatho vesārajjappatto
 aparappaccayo satthu sāsane bhagavantaṁ etadavoca
 abhikkantaṁ bho gotama abhikkantaṁ bho gotama seyyathāpi bho
 gotama nikkujjitaṁ vā ukkujjeyya paṭicchannaṁ vā vivareyya mūḷhassa
 vā maggaṁ ācikkheyya andhakāre vā telapajjotaṁ dhāreyya cakkhumanto
 rūpāni dakkhantīti evameva kho bhotā gotamena anekapariyāyena
 dhammo pakāsito esāhaṁ bho gotama saputto sabhariyo sapariso
 sāmacco bhavantaṁ gotamaṁ saraṇaṁ gacchāmi dhammañca bhikkhusaṁghañca
 upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṅgataṁ
 yathā ca bhavaṁ gotamo ukkaṭṭhāyaṁ aññāni upāsakakulāni upasaṅkamati
 evameva kho bhavaṁ gotamo pokkharasātikulaṁ upasaṅkamatu tattha ye
 te māṇavakā vā māṇavikā vā bhavantaṁ gotamaṁ abhivādessanti
 vā paccuṭṭhissanti vā āsanaṁ vā udakaṁ vā dassanti cittaṁ vā
 pasādessanti tesaṁ taṁ bhavissati dīgharattaṁ hitāya sukhāyāti. Kalyāṇaṁ
 vuccati brāhmaṇāti.
                   Ambaṭṭhasuttaṁ tatiyaṁ niṭṭhitaṁ.
                      -------------< PTS. D I , 111 >
-------------------------------------------------
[page 142]
                     Soṇadaṇḍasuttaṁ catutthaṁ
      [178] Evamme sutaṁ. Ekaṁ samayaṁ bhagavā aṅgesu cārikañcaramāno
 mahatā bhikkhusaṁghena saddhiṁ pañcamattehi bhikkhusatehi yena
 campā tadavasari. Tatra sudaṁ bhagavā campāyaṁ viharati gaggarāya
 pokkharaṇiyā tīre.
      [179] Tena kho pana samayena soṇadaṇḍo brāhmaṇo campaṁ
 ajjhāvasati sattussadaṁ satiṇakaṭṭhodakaṁ sadhaññaṁ rājabhoggaṁ raññā
 māgadhena seniyena bimbisārena dinnaṁ rājadāyaṁ brahmadeyyaṁ.
 Assosuṁ kho campeyyakā brāhmaṇagahapatikā samaṇo khalu bho
 gotamo sakyaputto sakyakulā pabbajito aṅgesu cārikañcaramāno
 mahatā bhikkhusaṁghena saddhiṁ pañcamattehi bhikkhusatehi campaṁ anuppatto
 campāyaṁ viharati gaggarāya pokkharaṇiyā tīre taṁ kho pana bhavantaṁ
 gotamaṁ evaṁkalyāṇo kittisaddo abbhuggato itipi so bhagavā
 arahaṁ sammāsambuddho vijjācaraṇasampanno sugato lokavidū anuttaro
 purisadammasārathi satthā devamanussānaṁ buddho bhagavāti so imaṁ lokaṁ
 sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ
 sayaṁ abhiññā sacchikatvā pavedeti so dhammaṁ deseti ādikalyāṇaṁ
 majjhekalyāṇaṁ pariyosānakalyāṇaṁ < PTS. D I , 112 >sātthaṁ sabyañjanaṁ kevalaparipuṇṇaṁ
 parisuddhaṁ brahmacariyaṁ pakāseti sādhu kho pana tathārūpānaṁ arahataṁ
-------------------------------------------------
[page 143]
 Dassanaṁ hotīti. Athakho campeyyakā brāhmaṇagahapatikā campāya
 nikkhamitvā saṁghāsaṁghīgaṇībhūtā yena gaggarā pokkharaṇī tenupasaṅkamanti.
      [180] Tena kho pana samayena soṇadaṇḍo brāhmaṇo uparipāsāde
 divāseyyaṁ upagato hoti. Addasā kho soṇadaṇḍo
 brāhmaṇo campeyyake brāhmaṇagahapatike campāya nikkhamitvā
 saṁghāsaṁghīgaṇībhūte yena gaggarā pokkharaṇī tenupasaṅkamante disvā
 khattaṁ āmantesi kiṁ nu kho bho khatte campeyyakā brāhmaṇagahapatikā
 campāya nikkhamitvā saṁghāsaṁghīgaṇībhūtā yena gaggarā
 pokkharaṇī tenupasaṅkamantīti. Atthi kho bho samaṇo gotamo
 sakyaputto sakyakulā pabbajito aṅgesu cārikañcaramāno mahatā
 bhikkhusaṁghena saddhiṁ pañcamattehi bhikkhusatehi campaṁ anuppatto campāyaṁ
 viharati gaggarāya pokkharaṇiyā tīre taṁ kho pana bhavantaṁ gotamaṁ
 evaṁkalyāṇo kittisaddo abbhuggato itipi so bhagavā arahaṁ
 sammāsambuddho vijjācaraṇasampanno sugato lokavidū anuttaro
 purisadammasārathi satthā devamanussānaṁ buddho bhagavāti tamete bhavantaṁ
 gotamaṁ dassanāya upasaṅkamantīti. Tenahi bho khatte yena campeyyakā
 brāhmaṇagahapatikā tenupasaṅkami upasaṅkamitvā campeyyake brāhmaṇagahapatike
 evaṁ vadesi soṇadaṇḍo bho brāhmaṇo evamāha
 āgamentu kira bhavanto soṇadaṇḍopi brāhmaṇo samaṇaṁ gotamaṁ
 dassanāya upasaṅkamissatīti. Evaṁ bhoti kho so khatto soṇadaṇḍassa
-------------------------------------------------
[page 144]
 Brāhmaṇassa < PTS. D I , 113 >paṭissutvā yena campeyyakā brāhmaṇagahapatikā
 tenupasaṅkami upasaṅkamitvā campeyyake brāhmaṇagahapatike
 etadavoca soṇadaṇḍo bho brāhmaṇo evamāha āgamentu kira
 bhavanto soṇadaṇḍopi brāhmaṇo samaṇaṁ gotamaṁ dassanāya
 upasaṅkamissatīti.
      [181] Tena kho pana samayena nānāverajjakānaṁ brāhmaṇānaṁ
 pañcamattāni brāhmaṇasatāni campāyaṁ paṭivasanti kenacideva
 karaṇīyena. Assosuṁ kho te brāhmaṇā soṇadaṇḍo brāhmaṇo
 samaṇaṁ gotamaṁ dassanāya upasaṅkamissatīti. Athakho te brāhmaṇā
 yena soṇadaṇḍo brāhmaṇo tenupasaṅkamiṁsu upasaṅkamitvā soṇadaṇḍaṁ
 brāhmaṇaṁ etadavocuṁ saccaṁ kira bhavaṁ soṇadaṇḍo samaṇaṁ
 gotamaṁ dassanāya upasaṅkamissatīti. Evaṁ kho me bho hoti ahampi
 samaṇaṁ gotamaṁ dassanāya upasaṅkamissāmīti. Mā bhavaṁ soṇadaṇḍo
 samaṇaṁ gotamaṁ dassanāya upasaṅkami na arahati bhavaṁ soṇadaṇḍo
 samaṇaṁ gotamaṁ dassanāya upasaṅkamituṁ sace bhavaṁ soṇadaṇḍo samaṇaṁ
 gotamaṁ dassanāya upasaṅkamissati bhoto soṇadaṇḍassa yaso hāyissati
 samaṇassa gotamassa yaso abhivaḍḍhissati yampi bhoto soṇadaṇḍassa
 yaso hāyissati samaṇassa gotamassa yaso abhivaḍḍhissati iminā
 caṅgena na arahati bhavaṁ soṇadaṇḍo samaṇaṁ gotamaṁ dassanāya
 upasaṅkamituṁ samaṇo tveva gotamo arahati bhavantaṁ soṇadaṇḍaṁ
-------------------------------------------------
[page 145]
 Dassanāya upasaṅkamituṁ bhavaṁ hi soṇadaṇḍo ubhato sujāto mātito
 ca pitito ca saṁsuddhagahaṇiko yāva sattamā pitāmahayugā akkhitto
 anupakkuṭṭho jātivādena yampi bhavaṁ soṇadaṇḍo ubhato sujāto
 mātito ca pitito ca saṁsuddhagahaṇiko yāva sattamā pitāmahayugā
 akkhitto anupakkuṭṭho jātivādena iminā caṅgena na arahati bhavaṁ
 soṇadaṇḍo samaṇaṁ gotamaṁ dassanāya upasaṅkamituṁ samaṇo tveva
 gotamo arahati < PTS. D I , 114 >bhavantaṁ soṇadaṇḍaṁ dassanāya upasaṅkamituṁ bhavaṁ
 hi soṇadaṇḍo aḍḍho mahaddhano mahābhogo .pe. Bhavaṁ
 hi soṇadaṇḍo ajjhāyako mantadharo tiṇṇaṁ vedānaṁ pāragū
 sanighaṇḍuketubhānaṁ sākkharappabhedānaṁ itihāsapañcamānaṁ padako veyyākaraṇo
 lokāyatamahāpurisalakkhaṇesu anavayo bhavaṁ hi soṇadaṇḍo
 abhirūpo dassanīyo pāsādiko paramāya vaṇṇapokkharatāya samannāgato
 brahmavaṇṇi brahmavacchasi 1- akkhuddāvakāso dassanāya bhavañhi
 soṇadaṇḍo sīlavā vuḍḍhasīlī 2- vuḍḍhasīlena samannāgato bhavaṁ
 hi soṇadaṇḍo kalyāṇavāco kalyāṇavākkaraṇo poriyā vācāya
 samannāgato vissaṭṭhāya anelagalāya atthassa viññāpaniyā bhavaṁ
 hi soṇadaṇḍo bahūnaṁ ācariyapācariyo tīṇi māṇavakasatāni mante
 vāceti bahukā kho pana nānādisā nānājanapadā māṇavakā
 āgacchanti bhoto soṇadaṇḍassa santike mantatthikā mante

  *  *  *  *  *  *
  Footnote:1 Sī. brahmavaṇṇī brahmavaḍḍhī. 2 Sī. vuddhasīlī.
-------------------------------------------------
[page 146]
 Adhiyitukāmā bhavañhi soṇadaṇḍo jiṇṇo vuḍḍho mahallako
 addhagato vayoanuppatto samaṇo gotamo taruṇo ceva taruṇapabbajito
 ca bhavañhi soṇadaṇḍo rañño māgadhassa seniyassa
 bimbisārassa sakkato garukato mānito pūjito apacito bhavañhi
 soṇadaṇḍo brāhmaṇassa pokkharasātissa sakkato garukato mānito
 pūjito apacito bhavañhi soṇadaṇḍo campaṁ ajjhāvasati sattussadaṁ
 satiṇakaṭṭhodakaṁ sadhaññaṁ rājabhoggaṁ raññā māgadhena seniyena
 bimbisārena dinnaṁ rājadāyaṁ brahmadeyyaṁ yampi bhavaṁ soṇadaṇḍo
 campaṁ ajjhāvasati sattussadaṁ satiṇakaṭṭhodakaṁ sadhaññaṁ rājabhoggaṁ
 raññā māgadhena seniyena bimbisārena dinnaṁ rājadāyaṁ brahmadeyyaṁ
 iminā caṅgena na arahati bhavaṁ soṇadaṇḍo samaṇaṁ gotamaṁ dassanāya
 upasaṅkamituṁ samaṇo tveva gotamo arahati bhavantaṁ soṇadaṇḍaṁ
 dassanāya < PTS. D I , 115 >upasaṅkamitunti.
      [182] Evaṁ vutte soṇadaṇḍo brāhmaṇo te brāhmaṇe
 etadavoca tenahi bho mamapi suṇātha yathā mayameva arahāma taṁ
 bhavantaṁ gotamaṁ dassanāya upasaṅkamituṁ na tveva arahati so bhavaṁ
 gotamo amhākaṁ dassanāya upasaṅkamituṁ samaṇo khalu bho gotamo
 ubhato sujāto mātito ca pitito ca saṁsuddhagahaṇiko yāva sattamā
 pitāmahayugā akkhitto anupakkuṭṭho jātivādena yaṁpi bho samaṇo
 gotamo ubhato sujāto mātito ca pitito ca saṁsuddhagahaṇiko yāva
-------------------------------------------------
[page 147]
 Sattamā pitāmahayugā akkhitto anupakkuṭṭho jātivādena iminā
 caṅgena na aharati so bhavaṁ gotamo amhākaṁ dassanāya upasaṅkamituṁ
 athakho mayameva arahāma taṁ bhavantaṁ gotamaṁ dassanāya upasaṅkamituṁ
 samaṇo khalu bho gotamo mahantaṁ ñātisaṁghaṁ ohāya pabbajito
 .pe. Samaṇo khalu bho gotamo pahūtaṁ hiraññaṁ suvaṇṇaṁ ohāya
 pabbajito bhūmigatañca vehāsaṭṭhañca samaṇo khalu bho gotamo daharo
 va samāno susū kāḷakeso bhadrena yobbanena samannāgato paṭhamena
 vayasā agārasmā anagāriyaṁ pabbajito samaṇo khalu bho gotamo
 akāmakānaṁ mātāpitūnaṁ assumukhānaṁ rudantānaṁ kesamassuṁ ohāretvā
 kāsāyāni vatthāni acchādetvā agārasmā anagāriyaṁ pabbajito
 samaṇo khalu bho gotamo abhirūpo dassanīyo pāsādiko paramāya
 vaṇṇapokkharatāya samannāgato brahmavaṇṇi brahmavacchasi akkhuddāvakāso
 dassanāya samaṇo khalu bho gotamo sīlavā ariyasīlī kusalasīlī
 kusalasīlena samannāgato samaṇo khalu bho gotamo kalyāṇavāco
 kalyāṇavākkaraṇo poriyā vācāya samannāgato vissaṭṭhāya
 anelagalāya atthassa viññāpaniyā samaṇo khalu bho gotamo
 bahūnaṁ ācariyapācariyo samaṇo khalu bho gotamo khīṇakāmarāgo
 vigatacāpallo samaṇo khalu bho gotamo kammavādī kiriyavādī
 apāpapurekkhāro brahmaññāya pajāya samaṇo khalu bho < PTS. D I , 116 >gotamo
 uccākulā pabbajito abhinnakhattiyakulā samaṇo khalu bho gotamo
-------------------------------------------------
[page 148]
 Aḍḍhā 1- kulā pabbajito mahaddhanā mahābhogā samaṇaṁ khalu bho
 gotamaṁ tiroraṭṭhā tirojanapadā saṁpucchituṁ āgacchanti samaṇaṁ khalu
 bho gotamaṁ anekāni devatāsahassāni pāṇehi saraṇaṅgatāni samaṇaṁ
 khalu bho gotamaṁ evaṁkalyāṇo kittisaddo abbhuggato itipi so
 bhagavā arahaṁ sammāsambuddho vijjācaraṇasampanno sugato lokavidū
 anuttaro purisadammasārathi satthā devamanussānaṁ buddho bhagavāti
 samaṇo khalu bho gotamo dvattiṁsamahāpurisalakkhaṇehi samannāgato
 samaṇo khalu bho gotamo ehisāgatavādī sakhilo 2- sammodako abbhākuṭiko
 uttānamukho pubbabhāsī samaṇo khalu bho gotamo catunnaṁ
 parisānaṁ sakkato garukato mānito pūjito apacito samaṇaṁ khalu bho
 gotamaṁ bahū devā ca manussā ca abhippasannā samaṇo khalu bho
 gotamo yasmiṁ gāme vā nigame vā paṭivasati na tasmiṁ gāme vā
 nigame vā amanussā manusse viheṭhenti samaṇo khalu bho gotamo
 saṁghīgaṇīgaṇācariyo puthutitthakarānaṁ aggamakkhāyati yathā kho pana bho
 etesaṁ samaṇabrāhmaṇānaṁ yathā vā tathā vā yaso samudāgacchati
 na hevaṁ samaṇassa gotamassa yaso samudāgato athakho anuttarāya
 vijjācaraṇasampadāya samaṇassa gotamassa yaso samudāgato samaṇaṁ
 khalu bho gotamaṁ rājā māgadho seniyo bimbisāro saputto sabhariyo

  *  *  *  *  *  *
  Footnote:1 addhātipi addhakulātipi aḍḍhakulātipi pāṭho. 2 Sī. ehisāhatavādī
 sukhilo.
-------------------------------------------------
[page 149]
 Sapariso sāmacco pāṇehi saraṇaṅgato samaṇaṁ khalu bho gotamaṁ
 rājā pasenadikosalo saputto sabhariyo sapariso sāmacco pāṇehi
 saraṇaṅgato samaṇaṁ khalu bho gotamaṁ brāhmaṇo pokkharasāti saputto
 sabhariyo sapariso sāmacco pāṇehi saraṇaṅgato samaṇo khalu bho
 gotamo rañño māgadhassa seniyassa bimbisārassa sakkato garukato
 mānito pūjito apacito samaṇo khalu bho gotamo rañño pasenadikosalassa
 sakkato garukato < PTS. D I , 117 >mānito pūjito apacito samaṇo khalu
 bho gotamo brāhmaṇassa pokkharasātissa sakkato garukato mānito
 pūjito apacito samaṇo khalu bho gotamo campaṁ anuppatto campāyaṁ
 viharati gaggarāya pokkharaṇiyā tīre ye kho pana bho keci samaṇā
 vā brāhmaṇā vā amhākaṁ gāmakkhettaṁ āgacchanti atithino te
 honti atithino panamhehi sakkātabbā garukātabbā mānetabbā
 pūjetabbā apacetabbā yampi bho samaṇo gotamo campaṁ anuppatto
 campāyaṁ viharati gaggarāya pokkharaṇiyā tīre atithismākaṁ samaṇo
 gotamo atithi kho panamhehi sakkātabbo garukātabbo mānetabbo
 pūjetabbo apacitabbo iminā caṅgena na arahati so bhavaṁ gotamo
 amhākaṁ dassanāya upasaṅkamituṁ athakho mayameva arahāma taṁ bhavantaṁ
 gotamaṁ dassanāya upasaṅkamituṁ ettake kho ahaṁ bhoto gotamassa
 vaṇṇe pariyāpuṇāmi no ca kho so bhavaṁ gotamo ettakavaṇṇo
 aparimāṇavaṇṇo hi so bhavaṁ gotamoti.
-------------------------------------------------
[page 150]
      [183] Evaṁ vutte te brāhmaṇā soṇaḍaṇḍaṁ brāhmaṇaṁ
 etadavocuṁ yathā kho bhavaṁ soṇadaṇḍo samaṇassa gotamassa vaṇṇe
 bhāsati ito cepi so bhavaṁ gotamo yojanasate viharati alameva
 saddhena kulaputtena dassanāya upasaṅkamituṁ api puṭosenāti 1-. Tenahi
 bho sabbe va mayaṁ samaṇaṁ gotamaṁ dassanāya upasaṅkamissāmāti.
 Athakho soṇadaṇḍo brāhmaṇo mahatā brāhmaṇagaṇena saddhiṁ
 yena gaggarā pokkharaṇī tenupasaṅkami. Athakho soṇadaṇḍassa
 brāhmaṇassa tirovanasaṇḍagatassa evaṁ cetaso parivitakko udapādi
 ahañceva kho pana samaṇaṁ gotamaṁ pañhaṁ puccheyyaṁ tatra ce maṁ
 samaṇo gotamo evaṁ vadeyya na kho esa brāhmaṇa pañho
 evaṁ < PTS. D I , 118 >pucchitabbo evaṁ nāmesa brāhmaṇa pañho pucchitabboti
 tena maṁ ayaṁ parisā paribhaveyya bālo soṇadaṇḍo brāhmaṇo
 abyatto nāsakkhi samaṇaṁ gotamaṁ yoniso pañhaṁ pucchitunti yaṁ kho
 panāyaṁ parisā paribhaveyya yasopi tassa hāyetha yassa kho pana yaso
 hāyetha bhogāpi tassa hāyeyyuṁ yasoladdhā kho panamhākaṁ bhogā
 mañceva pana samaṇo gotamo pañhaṁ puccheyya tassa cāhaṁ pañhassa
 veyyākaraṇena cittaṁ na ārādheyyaṁ tatra ce maṁ samaṇo gotamo
 evaṁ vadeyya na kho esa brāhmaṇa pañho evaṁ byākātabbo
 evaṁ nāmesa brāhmaṇa pañho byākātabboti tena maṁ ayaṁ parisā

  *  *  *  *  *  *
  Footnote:1 Sī. puṭaṁsenāti.
-------------------------------------------------
[page 151]
 Paribhaveyya bālo soṇadaṇḍo brāhmaṇo abyatto nāsakkhi
 samaṇassa gotamassa pañhassa veyyākaraṇena cittaṁ ārādhetunti
 yaṁ kho panāyaṁ parisā paribhaveyya yasopi tassa hāyetha yassa kho
 pana yaso hāyetha bhogāpi tassa hāyeyyuṁ yasoladdhā kho panamhākaṁ
 bhogā ahañceva kho pana evaṁ samīpagato samāno adisvā va
 samaṇaṁ gotamaṁ nivatteyyaṁ tena maṁ ayaṁ parisā paribhaveyya bālo
 soṇadaṇḍo brāhmaṇo abyatto mānathaddho bhīto no visahi
 samaṇaṁ gotamaṁ dassanāya upasaṅkamituṁ kathañhi nāma evaṁ samīpagato
 samāno adisvā samaṇaṁ gotamaṁ nivattissatīti yaṁ kho panāyaṁ parisā
 paribhaveyya yasopi tassa hāyetha yassa kho pana yaso hāyetha bhogāpi
 tassa hāyeyyuṁ yasoladdhā kho panamhākaṁ bhogāti.
      [184] Athakho soṇadaṇḍo brāhmaṇo yena bhagavā tenupasaṅkami
 upasaṅkamitvā bhagavatā saddhiṁ sammodi sammodanīyaṁ kathaṁ sārāṇīyaṁ
 vītisāretvā ekamantaṁ nisīdi. Campeyyakāpi kho brāhmaṇagahapatikā
 appekacce bhagavantaṁ abhivādetvā ekamantaṁ nisīdiṁsu appekacce
 bhagavatā saddhiṁ sammodiṁsu sammodanīyaṁ kathaṁ sārāṇīyaṁ vītisāretvā
 ekamantaṁ nisīdiṁsu appekacce yena < PTS. D I , 119 >bhagavā tenañjalimpaṇāmetvā
 ekamantaṁ nisīdiṁsu appekacce nāmagottaṁ sāvetvā ekamantaṁ nisīdiṁsu
 appekacce tuṇhībhūtā ekamantaṁ nisīdiṁsu. Tatra sudaṁ soṇadaṇḍo
 brāhmaṇo etadeva bahulamanuvitakkento nisinno hoti ahañceva
-------------------------------------------------
[page 152]
 Kho pana samaṇaṁ gotamaṁ pañhaṁ puccheyyaṁ tatra ce maṁ samaṇo
 gotamo evaṁ vadeyya na kho esa brāhmaṇa pañho evaṁ
 pucchitabbo evaṁ nāmesa brāhmaṇa pañho pucchitabboti tena maṁ
 ayaṁ parisā paribhaveyya bālo soṇadaṇḍo brāhmaṇo abyatto
 nāsakkhi samaṇaṁ gotamaṁ yoniso pañhaṁ pucchitunti yaṁ kho panāyaṁ
 parisā paribhaveyya yasopi tassa hāyetha yassa kho pana yaso
 hāyetha bhogāpi tassa hāyeyyuṁ yasoladdhā kho panamhākaṁ bhogā
 mañceva kho pana samaṇo gotamo pañhaṁ puccheyya tassa cāhaṁ
 pañhassa veyyākaraṇena cittaṁ na ārādheyyaṁ tatra ce maṁ samaṇo
 gotamo evaṁ vadeyya na kho esa brāhmaṇa pañho evaṁ
 byākātabbo evaṁ nāmesa brāhmaṇa pañho byākātabboti
 tena maṁ ayaṁ parisā paribhaveyya bālo soṇadaṇḍo brāhmaṇo
 abyatto nāsakkhi samaṇassa gotamassa pañhassa veyyākaraṇena
 cittaṁ ārādhetunti yaṁ kho panāyaṁ parisā paribhaveyya yasopi tassa
 hāyetha yassa kho pana yaso hāyetha bhogāpi tassa hāyeyyuṁ
 yasoladdhā kho panamhākaṁ bhogā aho vata maṁ samaṇo gotamo
 sake ācariyake tevijjake maṁ pañhaṁ puccheyya addhā va tassāhaṁ
 cittaṁ ārādheyya pañhassa veyyākaraṇenāti.
      [185] Athakho bhagavato soṇadaṇḍassa brāhmaṇassa cetasā
 cetoparivitakkamaññāya etadahosi vihaññati kho ayaṁ soṇadaṇḍo
-------------------------------------------------
[page 153]
 Brāhmaṇo sakena cittena yananūnāhaṁ soṇadaṇḍaṁ brāhmaṇaṁ sake
 ācariyake tevijjake pañhaṁ puccheyyanti. Athakho bhagavā soṇadaṇḍaṁ
 brāhmaṇaṁ etadavoca katīhi pana brāhmaṇa aṅgehi samannāgataṁ
 brāhmaṇā brāhmaṇaṁ paññapenti < PTS. D I , 120 >brāhmaṇosmīti ca vadamāno
 sammā vadeyya na ca pana musāvādaṁ āpajjeyyāti. Athakho
 soṇadaṇḍassa brāhmaṇassa etadahosi yaṁ vata no ahosi icchitaṁ
 yaṁ ākaṅkhitaṁ yaṁ adhippetaṁ yaṁ abhipatthitaṁ aho vata maṁ samaṇo
 gotamo sake ācariyake tevijjake pañhaṁ puccheyya addhā va
 tassāhaṁ cittaṁ ārādheyyaṁ pañhassa veyyākaraṇena tatra ce maṁ
 samaṇo gotamo sake ācariyake tevijjake pañhaṁ pucchati addhā
 va tassāhaṁ cittaṁ ārādhessāmi pañhassa veyyākaraṇenāti.
      [186] Athakho soṇadaṇḍo brāhmaṇo abbhunnāmetvā kāyaṁ
 anuviloketvā parisaṁ bhagavantaṁ etadavoca pañcahi bho gotama aṅgehi
 samannāgataṁ brāhmaṇā brāhmaṇaṁ paññapenti brāhmaṇosmīti ca
 vadamāno sammā vadeyya na ca pana musāvādaṁ āpajjeyya katamehi
 pañcahi idha bho gotama brāhmaṇo ubhato sujāto hoti mātito
 ca pitito ca saṁsuddhagahaṇiko yāva sattamā pitāmahayugā akkhitto
 anupakkuṭṭho jātivādena ajjhāyako ca hoti mantadharo tiṇṇaṁ
 vedānaṁ pāragū sanighaṇḍuketubhānaṁ sākkharappabhedānaṁ itihāsapañcamānaṁ
 padako veyyākaraṇo lokāyatamahāpurisalakkhaṇesu anavayo abhirūpo
-------------------------------------------------
[page 154]
 Ca hoti dassanīyo pāsādiko paramāya vaṇṇapokkharatāya samannāgato
 brahmavaṇṇi brahmavacchasi akkhuddāvakāso dassanāya sīlavā ca
 hoti vuḍḍhasīlī vuḍḍhasīlena samannāgato paṇḍito ca hoti medhāvī
 paṭhamo vā dutiyo vā pūjaṁ paggaṇhantānaṁ imehi kho bho gotama
 pañcahi aṅgehi samannāgataṁ brāhmaṇā brāhmaṇaṁ paññapenti
 brāhmaṇosmīti ca vadamāno sammā vadeyya na ca pana musāvādaṁ
 āpajjeyyāti.
      [187] Imesaṁ pana brāhmaṇa pañcannaṁ aṅgānaṁ sakkā ekaṁ
 aṅgaṁ ṭhapayitvā catūhi aṅgehi samannāgataṁ brāhmaṇaṁ paññapetuṁ
 brāhmaṇosmīti ca vadamāno sammā vadeyya na ca pana musāvādaṁ
 āpajjeyyāti. Sakkā bho gotama imesaṁ hi bho gotama pañcannaṁ
 aṅgānaṁ vaṇṇaṁ ṭhapayāma < PTS. D I , 121 >kiṁ hi vaṇṇo karissati yato kho bho
 gotama brāhmaṇo ubhato sujāto hoti mātito ca pitito ca
 saṁsuddhagahaṇiko yāva sattamā pitāmahayugā akkhitto anupakkuṭṭho
 jātivādena ajjhāyako ca hoti mantadharo tiṇṇaṁ vedānaṁ pāragū
 sanighaṇḍuketubhānaṁ sākkharappabhedānaṁ itihāsapañcamānaṁ padako veyyākaraṇo
 lokāyatamahāpurisalakkhaṇesu anavayo sīlavā ca hoti vuḍḍhasīlī
 vuḍḍhasīlena samannāgato paṇḍito ca hoti medhāvī paṭhamo vā
 dutiyo vā pūjaṁ paggaṇhantānaṁ imehi kho bho gotama catūhi aṅgehi
 samannāgataṁ brāhmaṇā brāhmaṇaṁ paññapenti brāhmaṇosmīti ca
-------------------------------------------------
[page 155]
 Vadamāno sammā vadeyya na ca pana musāvādaṁ āpajjeyyāti.
      [188] Imesaṁ pana brāhmaṇa catunnaṁ aṅgānaṁ sakkā ekaṁ
 aṅgaṁ ṭhapayitvā tīhi aṅgehi samannāgataṁ brāhmaṇaṁ paññapetuṁ
 brāhmaṇosmīti ca vadamāno sammā vadeyya na ca pana musāvādaṁ
 āpajjeyyāti. Sakkā bho gotama imesaṁ hi bho gotama catunnaṁ
 aṅgānaṁ mante ṭhapayāma kiṁ hi mantā karissanti yato kho bho
 gotama brāhmaṇo ubhato sujāto hoti mātito ca pitito ca
 saṁsuddhagahaṇiko yāva sattamā pitāmahayugā akkhitto anupakkuṭṭho
 jātivādena sīlavā ca hoti vuḍḍhasīlī vuḍḍhasīlena samannāgato
 paṇḍito ca hoti medhāvī paṭhamo vā dutiyo vā pūjaṁ paggaṇhantānaṁ
 imehi kho bho gotama tīhi aṅgehi samannāgataṁ brāhmaṇā
 brāhmaṇaṁ paññapenti brāhmaṇosmīti ca vadamāno sammā vadeyya
 na ca pana musāvādaṁ āpajjeyyāti.
      [189] Imesaṁ pana brāhmaṇa tiṇṇaṁ aṅgānaṁ sakkā ekaṁ
 aṅgaṁ ṭhapayitvā dvīhi aṅgehi samannāgataṁ brāhmaṇaṁ paññapetuṁ
 brāhmaṇosmīti ca vadamāno sammā vadeyya na ca pana musāvādaṁ
 āpajjeyyāti. Sakkā bho gotama imesaṁ hi bho gotama tiṇṇaṁ
 aṅgānaṁ jātiṁ ṭhapayāma kiṁ hi jāti karissati yato kho bho gotama
 brāhmaṇo sīlavā ca hoti vuḍḍhasīlī vuḍḍhasīlena samannāgato
 paṇḍito ca hoti medhāvī paṭhamo vā dutiyo vā pūjaṁ paggaṇhantānaṁ
-------------------------------------------------
[page 156]
 Imehi kho bho gotama dvīhi aṅgehi samannāgataṁ brāhmaṇā
 brāhmaṇaṁ < PTS. D I , 122 >paññapenti brāhmaṇosmīti ca vadamāno sammā vadeyya
 na ca pana musāvādaṁ āpajjeyyāti.
      [190] Evaṁ vutte te brāhmaṇā soṇadaṇḍaṁ brāhmaṇaṁ
 etadavocuṁ mā bhavaṁ soṇadaṇḍo evaṁ avaca mā bhavaṁ soṇadaṇḍo
 evaṁ avaca apavadati bhavaṁ soṇadaṇḍo vaṇṇaṁ apavadati mante
 apavadati jātiṁ ekaṁsena bhavaṁ soṇadaṇḍo samaṇassayeva gotamassa
 vādaṁ anupakkhandatīti. Athakho bhagavā te brāhmaṇe etadavoca sace
 kho tumhākaṁ brāhmaṇānaṁ evaṁ hoti appassuto ca soṇadaṇḍo
 brāhmaṇo akalyāṇavākkaraṇo ca soṇadaṇḍo brāhmaṇo
 duppañño ca soṇadaṇḍo brāhmaṇo na ca pahoti soṇadaṇḍo
 brāhmaṇo samaṇena gotamena saddhiṁ asmiṁ vacane patimantetunti
 tiṭṭhatu soṇadaṇḍo brāhmaṇo tumhe mayā saddhiṁ mantavho sace
 pana tumhākaṁ brāhmaṇānaṁ evaṁ hoti bahussuto ca soṇadaṇḍo
 brāhmaṇo kalyāṇavākkaraṇo ca soṇadaṇḍo brāhmaṇo paṇḍito
 ca soṇadaṇḍo brāhmaṇo pahoti ca soṇadaṇḍo brāhmaṇo
 samaṇena gotamena saddhiṁ asmiṁ vacane patimantetunti tiṭṭhatha tumhe
 soṇadaṇḍo brāhmaṇo mayā saddhiṁ patimantetūti.
      [191] Evaṁ vutte soṇadaṇḍo brāhmaṇo bhagavantaṁ etadavoca
 tiṭṭhatu bhavaṁ gotamo tuṇhī bhavaṁ gotamo hotu ahameva tesaṁ
-------------------------------------------------
[page 157]
 Sahadhammena paṭivacanaṁ karissāmīti. Athakho soṇadaṇḍo te brāhmaṇe
 etadavoca mā bhavanto evaṁ avacuttha mā < PTS. D I , 123 >bhavanto evaṁ avacuttha
 apavadati bhavaṁ soṇadaṇḍo brāhmaṇo vaṇṇaṁ apavadati mante
 apavadati jātiṁ ekaṁsena bhavaṁ soṇadaṇḍo brāhmaṇo samaṇasseva
 gotamassa vādaṁ anupakkhandatīti nāhaṁ bho apavadāmi vaṇṇaṁ vā
 mante vā jātiṁ vāti.
      [192] Tena kho pana samayena soṇadaṇḍassa brāhmaṇassa
 bhāgineyyo aṅgako nāma māṇavako tassaṁ parisāyaṁ nisinno
 hoti. Athakho soṇadaṇḍo brāhmaṇo te brāhmaṇe etadavoca
 passanti no bhonto imaṁ aṅgakaṁ māṇavakaṁ amhākaṁ bhāgineyyanti.
 Evaṁ bho aṅgako kho bho māṇavako abhirūpo dassanīyo pāsādiko
 paramāya vaṇṇapokkharatāya samannāgato brahmavaṇṇi brahmavacchasi
 akkhuddāvakāso dassanāya nāssa imissaṁ parisāyaṁ samasamo atthi
 vaṇṇena ṭhapetvā samaṇaṁ gotamaṁ. Aṅgako kho māṇavako ajjhāyako
 mantadharo tiṇṇaṁ vedānaṁ pāragū sanighaṇḍuketubhānaṁ sākkharappabhedānaṁ
 itihāsapañcamānaṁ padako veyyākaraṇo lokāyatamahāpurisalakkhaṇesu
 anavayo ahamassa mante vācetā aṅgako kho māṇavako ubhato
 sujāto mātito ca pitito ca saṁsuddhagahaṇiko yāva sattamā
 pitāmahayugā akkhitto anupakkuṭṭho jātivādena ahamassa mātāpitaro
 jānāmi aṅgako kho māṇavako pāṇaṁpi haneyya adinnaṁpi
-------------------------------------------------
[page 158]
 Ādiyeyya paradāraṁpi gaccheyya musāpi bhāseyya majjaṁpi piveyya
 etthadāni kiṁ vaṇṇo karissati kiṁ mantā kiṁ jāti yato kho bho
 brāhmaṇo sīlavā ca hoti vuḍḍhasīlī vuḍḍhasīlena samannāgato
 paṇḍito ca hoti medhāvī paṭhamo vā dutiyo vā pūjaṁ paggaṇhantānaṁ
 imehi kho bho dvīhi aṅgehi samannāgataṁ brāhmaṇā brāhmaṇaṁ
 paññapenti brāhmaṇosmīti ca vadamāno sammā vadeyya na ca
 pana musāvādaṁ āpajjeyyāti.
      [193] Imesaṁ pana brāhmaṇa dvinnaṁ aṅgānaṁ sakkā ekaṁ
 aṅgaṁ < PTS. D I , 124 >ṭhapayitvā ekena aṅgena samannāgataṁ brāhmaṇaṁ paññapetuṁ
 brāhmaṇosmīti ca vadamāno sammā vadeyya na ca pana musāvādaṁ
 āpajjeyyāti. No hidaṁ bho gotama sīlaparidhotā hi bho gotama
 paññā paññāparidhotaṁ sīlaṁ yattha sīlaṁ tattha paññā yattha paññā
 tattha sīlaṁ sīlavato paññā paññavato sīlaṁ sīlapaññānañca pana
 lokasmiṁ aggamakkhāyati seyyathāpi bho gotama hatthena vā hatthaṁ
 dhoveyya pādena vā pādaṁ dhoveyya evameva kho bho gotama
 sīlaparidhotā paññā paññāparidhotaṁ sīlaṁ yattha sīlaṁ tattha paññā
 yattha paññā tattha sīlaṁ sīlavato paññā paññavato sīlaṁ
 sīlapaññānañca pana lokasmiṁ aggamakkhāyatīti.
      [194] Evametaṁ brāhmaṇa evametaṁ brāhmaṇa sīlaparidhotā
 hi brāhmaṇa paññā paññāparidhotaṁ sīlaṁ yattha sīlaṁ tattha
-------------------------------------------------
[page 159]
 Paññā yattha paññā tattha sīlaṁ sīlavato paññā paññavato
 sīlaṁ sīlapaññānañca pana lokasmiṁ aggamakkhāyati seyyathāpi brāhmaṇa
 hatthena vā hatthaṁ dhoveyya pādena vā pādaṁ dhoveyya evameva
 kho brāhmaṇa sīlaparidhotā paññā paññāparidhotaṁ sīlaṁ yattha
 sīlaṁ tattha paññā yattha paññā tattha sīlaṁ sīlavato paññā
 paññavato sīlaṁ sīlapaññānañca pana lokasmiṁ aggamakkhāyatīti
 katamaṁ pana taṁ brāhmaṇa sīlaṁ katamā pana sā paññāti.
 Ettakaparamā ca mayaṁ bho gotama kismiṁ atthe sādhu vata bhavantaṁyeva
 gotamaṁ paṭibhātu etassa bhāsitassa atthoti.
      [195] Tenahi brāhmaṇa suṇāhi sādhukaṁ manasikarohi bhāsissāmīti.
 Evaṁ bhoti kho soṇadaṇḍo brāhmaṇo bhagavato paccassosi.
 Bhagavā etadavoca idha brāhmaṇa tathāgato loke uppajjati arahaṁ
 sammāsambuddho .pe. (yathā sāmaññaphale evaṁ vitthāretabbaṁ)
 .pe. Evaṁ kho pana brāhmaṇa bhikkhu sīlasampanno hoti. Idaṁpi
 kho taṁ brāhmaṇa sīlaṁ. Paṭhamaṁ jhānaṁ upasampajja viharati. Dutiyaṁ
 jhānaṁ. Tatiyaṁ jhānaṁ. Catutthaṁ jhānaṁ upasampajja viharati .pe.
 Ñāṇadassanāya cittaṁ abhinīharati abhininnāmeti .pe. Idampissa
 hoti paññāya .pe. Nāparaṁ itthattāyāti pajānāti. Idampissa
 hoti paññāya. Ayaṁ kho sā < PTS. D I , 125 >brāhmaṇa paññāti.
      [196] Evaṁ vutte soṇadaṇḍo brāhmaṇo bhagavantaṁ etadavoca
-------------------------------------------------
[page 160]
 Abhikkantaṁ bho gotama abhikkantaṁ bho gotama seyyathāpi bho gotama
 nikkujjitaṁ vā ukkujjeyya paṭicchannaṁ vā vivareyya mūḷhassa vā
 maggaṁ ācikkheyya andhakāre vā telapajjotaṁ dhāreyya cakkhumanto
 rūpāni dakkhantīti evameva bhotā gotamena anekapariyāyena dhammo
 pakāsito esāhaṁ bhavantaṁ gotamaṁ saraṇaṁ gacchāmi dhammañca bhikkhusaṁghañca
 upāsakaṁ maṁ bhavaṁ gotamo dhāretu ajjatagge pāṇupetaṁ
 saraṇaṅgataṁ adhivāsetu ca me bhavaṁ gotamo svātanāya bhattaṁ saddhiṁ
 bhikkhusaṁghenāti. Adhivāsesi bhagavā tuṇhībhāvena. Athakho
 soṇadaṇḍo brāhmaṇo bhagavato adhivāsanaṁ viditvā uṭṭhāyāsanā
 bhagavantaṁ abhivādetvā padakkhiṇaṁ katvā pakkāmi.
      [197] Athakho soṇadaṇḍo brāhmaṇo tassā rattiyā accayena
 sake nivesane paṇītaṁ khādanīyaṁ bhojanīyaṁ paṭiyādāpetvā bhagavato
 kālaṁ ārocāpesi kālo bho gotama niṭṭhitaṁ bhattanti. Athakho
 bhagavā pubbaṇhasamayaṁ nivāsetvā pattacīvaramādāya saddhiṁ bhikkhusaṁghena
 yena soṇadaṇḍassa brāhmaṇassa nivesanaṁ tenupasaṅkami upasaṅkamitvā
 paññatte āsane nisīdi. Athakho soṇadaṇḍo brāhmaṇo
 buddhappamukhaṁ bhikkhusaṁghaṁ paṇītena khādanīyena bhojanīyena sahatthā
 santappesi sampavāresi.
      [198] Athakho soṇadaṇḍo brāhmaṇo bhagavantaṁ bhuttāviṁ
 onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdi.
-------------------------------------------------
[page 161]
 Ekamantaṁ nisinno kho soṇadaṇḍo brāhmaṇo bhagavantaṁ etadavoca
 ahañceva kho pana bho gotama parisagato samāno āsanā vuṭṭhahitvā
 bhavantaṁ gotamaṁ abhivādeyyaṁ tena maṁ sā parisā paribhaveyya yaṁ
 kho pana sā parisā paribhaveyya yasopi tassa hāyetha yassa kho
 pana yaso hāyetha bhogāpi tassa hāyeyyuṁ yasoladdhā kho panamhākaṁ
 bhogā < PTS. D I , 126 >ahañceva kho pana ko gotama parisagato samāno añjaliṁ
 paggaṇheyyaṁ āsanā me taṁ bhavaṁ gotamo paccuṭṭhānaṁ dhāretu
 ahañceva kho pana bho gotama parisagato samāno veṭṭhanaṁ omuñceyyaṁ
 sirasā me taṁ bhavaṁ gotamo abhivādanaṁ dhāretu ahañceva kho pana bho gotama
 yānagato samāno yānā paccorohitvā bhavantaṁ gotamaṁ abhivādeyyaṁ
 tena maṁ sā parisā paribhaveyya yaṁ kho pana sā parisā paribhaveyya yasopi
 tassa hāyetha yassa kho pana yaso hāyetha bhogāpi tassa hāyeyyuṁ
 yasoladdhā kho panamhākaṁ bhogā ahañceva kho pana bho gotama
 yānagato samāno patodalaṭṭhiṁ abbhunnameyyaṁ yānā me taṁ bhavaṁ gotamo
 paccorohanaṁ dhāretu ahañceva kho pana bho gotama yānagato samāno
 chattaṁ apanāmeyyaṁ sirasā me taṁ bhavaṁ gotamo abhivādanaṁ dhāretūti.
 Athakho bhagavā soṇadaṇḍaṁ brāhmaṇaṁ dhammiyā kathāya sandassetvā
 samādapetvā samuttejetvā sampahaṁsetvā uṭṭhāyāsanā pakkāmīti.
                  Soṇadaṇḍasuttaṁ catutthaṁ niṭṭhitaṁ.
                      -------------< PTS. D I , 127 >
-------------------------------------------------
[page 162]
                      Kūṭadantasuttaṁ pañcamaṁ
      [199] Evamme sutaṁ. Ekaṁ samayaṁ bhagavā magadhesu cārikañcaramāno
 mahatā bhikkhusaṁghena saddhiṁ pañcamattehi bhikkhusatehi yena
 khānumattaṁ nāma magadhānaṁ brāhmaṇagāmo tadavasari. Tatra sudaṁ
 bhagavā khānumatte viharati ambalaṭṭhikāyaṁ. Tena kho pana samayena
 kūṭadanto brāhmaṇo khānumattaṁ ajjhāvasati sattussadaṁ satiṇakaṭṭhodakaṁ
 sadhaññaṁ rājabhoggaṁ raññā māgadhena seniyena bimbisārena dinnaṁ
 rājadāyaṁ brahmadeyyaṁ.
      [200] Tena kho pana samayena kūṭadantassa brāhmaṇassa
 mahāyañño upakkhaṭo hoti. Satta ca usabhasatāni satta ca
 vacchatarasatāni satta ca vacchatarisatāni satta ca ajasatāni satta
 ca urabbhasatāni thūnūpanītāni honti yaññatthāya. Assosuṁ kho
 khānumattakā brāhmaṇagahapatikā samaṇo khalu bho gotamo sakyaputto
 sakyakulā pabbajito magadhesu cārikañcaramāno mahatā bhikkhusaṁghena
 saddhiṁ pañcamattehi bhikkhusatehi khānumattaṁ anuppatto khānumatte
 viharati ambalaṭṭhikāyaṁ taṁ kho pana bhavantaṁ gotamaṁ evaṁkalyāṇo
 kittisaddo abbhuggato itipi so < PTS. D I , 128 >bhagavā arahaṁ sammāsambuddho
 vijjācaraṇasampanno sugato lokavidū anuttaro purisadammasārathi
 satthā devamanussānaṁ buddho bhagavāti so imaṁ lokaṁ sadevakaṁ
-------------------------------------------------
[page 163]
 Samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā
 sacchikatvā pavedeti so dhammaṁ deseti ādikalyāṇaṁ majjhekalyāṇaṁ
 pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ
 brahmacariyaṁ pakāseti sādhu kho pana tathārūpānaṁ arahataṁ dassanaṁ
 hotīti. Athakho khānumattakā brāhmaṇagahapatikā khānumattā
 nikkhamitvā saṁghāsaṁghīgaṇībhūtā yena ambalaṭṭhikā tenupasaṅkamanti.
      [201] Tena kho pana samayena kūṭadanto brāhmaṇo uparipāsāde
 divāseyyaṁ upagato hoti. Addasā kho so kūṭadanto brāhmaṇo
 khānumatte brāhmaṇagahapatike khānumattā nikkhamitvā saṁghāsaṁghīgaṇībhūte
 yena ambalaṭṭhikā tenupasaṅkamante disvā khattaṁ āmantesi
 kinnu kho bho khatte khānumattakā brāhmaṇagahapatikā khānumattā
 nikkhamitvā saṁghāsaṁghīgaṇībhūtā yena ambalaṭṭhikā tenupasaṅkamantīti.
 Atthi kho bho samaṇo gotamo sakyaputto sakyakulā pabbajito
 magadhesu cārikañcaramāno mahatā bhikkhusaṁghena saddhiṁ pañcamattehi
 bhikkhusatehi khānumattaṁ anuppatto khānumatte viharati ambalaṭṭhikāyaṁ
 taṁ kho pana bhavantaṁ gotamaṁ evaṁkalyāṇo kittisaddo abbhuggato
 itipi so bhagavā arahaṁ sammāsambuddho vijjācaraṇasampanno sugato
 lokavidū anuttaro purisadammasārathi satthā devamanussānaṁ buddho
 bhagavāti tamete bhavantaṁ bho gotamaṁ dassanāya upasaṅkamantīti.
 Athakho kūṭadantassa brāhmaṇassa etadahosi sutaṁ kho pana metaṁ
-------------------------------------------------
[page 164]
 Samaṇo gotamo tividhaṁ yaññasampadaṁ < PTS. D I , 129 >soḷasaparikkhāraṁ jānātīti na
 kho panāhaṁ jānāmi tividhaṁ yaññasampadaṁ soḷasaparikkhāraṁ icchāmi
 cāhaṁ mahāyaññaṁ yajituṁ yannūnāhaṁ samaṇaṁ gotamaṁ upasaṅkamitvā
 tividhaṁ yaññasampadaṁ soḷasaparikkhāraṁ puccheyyanti. Athakho kūṭadanto
 brāhmaṇo khattaṁ āmantesi tenahi bho khatte yena khānumattakā
 brāhmaṇagahapatikā tenupasaṅkama upasaṅkamitvā khānumattake brāhmaṇagahapatike
 evaṁ vadehi kūṭadanto bho brāhmaṇo evamāha āgamentu
 kira bhavanto kūṭadantopi brāhmaṇo samaṇaṁ gotamaṁ dassanāya
 upasaṅkamissatīti. Evaṁ bhoti kho so khattā kūṭadantassa
 brāhmaṇassa paṭissutvā yena khānumattakā brāhmaṇagahapatikā
 tenupasaṅkami upasaṅkamitvā khānumattake brāhmaṇagahapatike etadavoca
 kūṭadanto bho brāhmaṇo evamāha āgamentu kira bhavanto
 kūṭadantopi brāhmaṇo samaṇaṁ gotamaṁ dassanāya upasaṅkamissatīti.
      [202] Tena kho pana samayena anekāni brāhmaṇasatāni khānumatte
 paṭivasanti kūṭadantassa brāhmaṇassa mahāyaññaṁ anubhavissāmāti.
 Assosuṁ kho te brāhmaṇā kūṭadanto kira brāhmaṇo samaṇaṁ
 gotamaṁ dassanāya upasaṅkamissatīti. Athakho te brāhmaṇā yena
 kūṭadanto brāhmaṇo tenupasaṅkamiṁsu upasaṅkamitvā kūṭadantaṁ brāhmaṇaṁ
 etadavocuṁ saccaṁ kira bhavaṁ kūṭadanto samaṇaṁ gotamaṁ dassanāya
 upasaṅkamissatīti. Evaṁ kho me bho hoti ahaṁpi samaṇaṁ gotamaṁ
-------------------------------------------------
[page 165]
 Dassanāya upasaṅkamissāmīti. Mā bhavaṁ kūṭadanto samaṇaṁ gotamaṁ
 dassanāya upasaṅkama na arahati bhavaṁ kūṭadanto samaṇaṁ gotamaṁ
 dassanāya upasaṅkamituṁ sace bhavaṁ kūṭadanto samaṇaṁ gotamaṁ dassanāya
 upasaṅkamissati bhoto kūṭadantassa yaso hāyissati samaṇassa gotamassa
 yaso abhivaḍḍhissati yampi bhoto kūṭadantassa yaso hāyissati
 samaṇassa gotamassa yaso abhivaḍḍhissati iminā caṅgena < PTS. D I , 130 >na arahati
 bhavaṁ kūṭadanto samaṇaṁ gotamaṁ dassanāya upasaṅkamituṁ samaṇo tveva
 gotamo arahati bhavantaṁ kūṭadantaṁ dassanāya upasaṅkamituṁ bhavaṁ hi
 kūṭadanto ubhato sujāto mātito ca pitito ca saṁsuddhagahaṇiko
 yāva sattamā pitāmahayugā akkhitto anupakkuṭṭho jātivādena yaṁpi
 bhavaṁ kūṭadanto ubhato sujāto mātito ca pitito ca saṁsuddhagahaṇiko
 yāva sattamā pitāmahayugā akkhitto anupakkuṭṭho jātivādena
 iminā caṅgena na arahati bhavaṁ kūṭadanto samaṇaṁ gotamaṁ dassanāya
 upasaṅkamituṁ samaṇo tveva gotamo arahati bhavantaṁ kūṭadantaṁ
 dassanāya upasaṅkamituṁ bhavaṁ hi kūṭadanto aḍḍho mahaddhano mahābhogo
 pahūtavittūpakaraṇo pahūtajātarūparajato bhavañhi kūṭadanto ajjhāyako
 mantadharo tiṇṇaṁ vedānaṁ pāragū sanighaṇḍuketubhānaṁ sākkharappabhedānaṁ
 itihāsapañcamānaṁ padako veyyākaraṇo lokāyatamahāpurisalakkhaṇesu
 anavayo bhavañhi kūṭadanto abhirūpo dassanīyo pāsādiko paramāya
 vaṇṇapokkharatāya samannāgato brahmavaṇṇi brahmavacchasi akkhuddāvakāso
-------------------------------------------------
[page 166]
 Dassanāya bhavañhi kūṭadanto sīlavā vuḍḍhasīlī vuḍḍhasīlena
 samannāgato bhavañhi kūṭadanto kalyāṇavāco kalyāṇavākkaraṇo
 poriyā vācāya samannāgato vissaṭṭhāya anelagalāya atthassa
 viññāpaniyā bhavañhi kūṭadanto bahūnaṁ ācariyapācariyo tīṇi
 māṇavakasatāni mante vācesi bahū kho pana nānādisā nānājanapadā
 māṇavakā āgacchanti bhoto kūṭadantassa santike mantatthikā mante
 adhiyitukāmā bhavañhi kūṭadanto jiṇṇo vuḍḍho mahallako addhagato
 vayoanuppatto samaṇo gotamo taruṇo < PTS. D I , 131 >ceva taruṇapabbajito ca
 bhavañhi kūṭadanto rañño māgadhassa seniyassa bimbisārassa sakkato
 garukato mānito pūjito apacito bhavañhi kūṭadanto brāhmaṇassa
 pokkharasātissa sakkato garukato mānito pūjito apacito bhavañhi
 kūṭadanto khānumattaṁ ajjhāvasati sattussadaṁ satiṇakaṭṭhodakaṁ sadhaññaṁ
 rājabhoggaṁ raññā māgadhena seniyena bimbisārena dinnaṁ rājadāyaṁ
 brahmadeyyaṁ yampi bhavaṁ kūṭadanto khānumattaṁ ajjhāvasati sattussadaṁ
 satiṇakaṭṭhodakaṁ sadhaññaṁ rājabhoggaṁ raññā māgadhena seniyena
 bimbisārena dinnaṁ rājadāyaṁ brahmadeyyaṁ iminā caṅgena na arahati
 bhavaṁ kūṭadanto samaṇaṁ gotamaṁ dassanāya upasaṅkamituṁ samaṇo tveva
 gotamo arahati bhavantaṁ kūṭadantaṁ dassanāya upasaṅkamitunti.
      [203] Evaṁ vutte kūṭadanto brāhmaṇo te brāhmaṇe
 etadavoca tenahi bho mamapi suṇātha yathā mayameva arahāma taṁ
-------------------------------------------------
[page 167]
 Bhavantaṁ gotamaṁ dassanāya upasaṅkamituṁ na tveva arahati so bhavaṁ
 gotamo amhākaṁ dassanāya upasaṅkamituṁ samaṇo khalu bho gotamo
 ubhato sujāto mātito ca pitito ca saṁsuddhagahaṇiko yāva sattamā
 pitāmahayugā akkhitto anupakkuṭṭho jātivādena yampi bho samaṇo
 gotamo ubhato sujāto mātito ca pitito ca saṁsuddhagahaṇiko
 yāva sattamā pitāmahayugā akkhitto anupakkuṭṭho jātivādena
 iminā caṅgena na arahati so bhavaṁ gotamo amhākaṁ dassanāya
 upasaṅkamituṁ athakho mayameva arahāma taṁ bhavantaṁ gotamaṁ dassanāya
 upasaṅkamituṁ samaṇo khalu bho gotamo mahantaṁ ñātisaṁghaṁ ohāya
 pabbajito samaṇo khalu bho gotamo pahūtaṁ hiraññasuvaṇṇaṁ ohāya
 pabbajito bhūmigatañca vehāsaṭṭhañca samaṇo khalu bho gotamo
 daharo va samāno susū kāḷakeso bhadrena yobbanena samannāgato
 paṭhamena vayasā agārasmā anagāriyaṁ pabbajito samaṇo khalu bho
 gotamo akāmakānaṁ mātāpitūnaṁ assumukhānaṁ rudantānaṁ kesamassuṁ
 ohāretvā kāsāyāni vatthāni acchādetvā agārasmā anagāriyaṁ
 pabbajito < PTS. D I , 132 >samaṇo khalu bho gotamo abhirūpo dassanīyo pāsādiko
 paramāya vaṇṇapokkharatāya samannāgato brahmavaṇṇi brahmavacchasi
 akkhuddāvakāso dassanāya samaṇo khalu bho gotamo sīlavā
 ariyasīlī kusalasīlī kusalasīlena samannāgato samaṇo khalu bho gotamo
 kalyāṇavāco kalyāṇavākkaraṇo poriyā vācāya samannāgato
-------------------------------------------------
[page 168]
 Vissaṭṭhāya anelagalāya atthassa viññāpaniyā samaṇo khalu bho
 gotamo bahūnaṁ ācariyapācariyo samaṇo khalu bho gotamo khīṇakāmarāgo
 vigatacāpallo samaṇo khalu bho gotamo kammavādī kiriyavādī
 apāpapurekkhāro brahmamaññāya pajāya samaṇo khalu bho gotamo
 uccākulā pabbajito abhinnakhattiyakulā samaṇo khalu bho gotamo
 aḍḍhakulā pabbajito mahaddhanā mahābhogā samaṇaṁ khalu bho gotamaṁ
 tiroraṭṭhā tirojanapadā saṁpucchituṁ āgacchanti samaṇaṁ khalu bho gotamaṁ
 anekāni devatāsahassāni pāṇehi saraṇaṅgatāni samaṇaṁ khalu bho
 gotamaṁ evaṁkalyāṇo kittisaddo abbhuggato itipi so bhagavā
 arahaṁ sammāsambuddho vijjācaraṇasampanno sugato lokavidū anuttaro
 purisadammasārathi satthā devamanussānaṁ buddho bhagavāti samaṇo khalu bho
 gotamo dvattiṁsamahāpurisalakkhaṇehi samannāgato samaṇo khalu bho
 gotamo ehisāgatavādī sakhilo sammodako abbhākuṭiko uttānamukho
 pubbabhāsī samaṇo khalu bho gotamo catunnaṁ parisānaṁ sakkato
 garukato mānito pūjito apacito samaṇaṁ khalu bho gotamaṁ bahū
 devā ca manussā ca abhippasannā samaṇo khalu bho gotamo yasmiṁ
 gāme vā nigame vā paṭivasati na tasmiṁ gāme vā nigame vā
 amanussā manusse viheṭhenti samaṇo khalu bho gotamo saṁghīgaṇīgaṇācariyo
 puthutitthakarānaṁ aggamakkhāyati yathā kho pana bho
 etesaṁ samaṇabrāhmaṇānaṁ yathā vā tathā vā yaso samudāgacchati
-------------------------------------------------
[page 169]
 Na hevaṁ samaṇassa gotamassa yaso samudāgato athakho anuttarāya
 vijjācaraṇasampadāya < PTS. D I , 133 >samaṇassa gotamassa yaso samudāgato samaṇaṁ
 khalu bho gotamaṁ rājā māgadho seniyo bimbisāro saputto
 sabhariyo sapariso sāmacco pāṇehi saraṇaṅgato samaṇaṁ khalu bho
 gotamaṁ rājā pasenadikosalo saputto sabhariyo sapariso sāmacco
 pāṇehi saraṇaṅgato samaṇaṁ khalu bho gotamaṁ brāhmaṇo pokkharasāti
 saputto sabhariyo sapariso sāmacco pāṇehi saraṇaṅgato samaṇo
 khalu bho gotamo rañño māgadhassa seniyassa bimbisārassa sakkato
 garukato mānito pūjito apacito samaṇo khalu bho gotamo rañño
 pasenadikosalassa sakkato garukato mānito pūjito apacito samaṇo
 khalu bho gotamo brāhmaṇassa pokkharasātissa sakkato garukato
 mānito pūjito apacito samaṇo khalu bho gotamo khānumattaṁ
 anuppatto khānumatte viharati ambalaṭṭhikāyaṁ ye kho pana keci
 samaṇā vā brāhmaṇā vā amhākaṁ gāmakkhettaṁ āgacchanti
 atithino te honti atithī kho pana amhehi sakkātabbā garukātabbā
 mānetabbā pūjetabbā apacetabbā ayaṁ kho samaṇo gotamo
 khānumattaṁ anuppatto khānumatte viharati ambalaṭṭhikāyaṁ atithi amhākaṁ
 samaṇo gotamo atithi kho panamhehi sakkātabbo garukātabbo
 mānetabbo pūjetabbo apacetabbo iminā caṅgena na arahati so
 bhavaṁ samaṇo gotamo amhākaṁ dassanāya upasaṅkamituṁ athakho mayameva
-------------------------------------------------
[page 170]
 Arahāma taṁ bhavantaṁ gotamaṁ dassanāya upasaṅkamituṁ ettake kho
 ahaṁ bhoto gotamassa vaṇṇe pariyāpuṇāmi no ca kho so bhavaṁ
 gotamo ettakavaṇṇo aparimāṇavaṇṇo hi so bhavaṁ gotamoti.
      [204] Evaṁ vutte te brāhmaṇā kūṭadantaṁ brāhmaṇaṁ
 etadavocuṁ yathā kho bhavaṁ kūṭadanto samaṇassa gotamassa vaṇṇaṁ
 bhāsati ito cepi so bhavaṁ gotamo yojanasate viharati alameva
 saddhena kulaputtena dassanāya upasaṅkamituṁ api puṭosenāti. Tenahi
 bho sabbe va mayaṁ samaṇaṁ gotamaṁ dassanāya upasaṅkamissāmāti.
 Athakho kūṭadanto < PTS. D I , 134 >brāhmaṇo mahatā brāhmaṇagaṇena saddhiṁ yena
 ambalaṭṭhikā yena bhagavā tenupasaṅkami upasaṅkamitvā bhagavatā
 saddhiṁ sammodi sammodanīyaṁ kathaṁ sārāṇīyaṁ vītisāretvā ekamantaṁ
 nisīdi. Ekamantaṁ nisinnā kho pana khānumattakā brāhmaṇagahapatikā
 appekacce bhagavantaṁ abhivādetvā ekamantaṁ nisīdiṁsu appekacce
 bhagavatā saddhiṁ sammodiṁsu sammodanīyaṁ kathaṁ sārāṇīyaṁ vītisāretvā
 ekamantaṁ nisīdiṁsu appekacce yena bhagavā tenañjalimpaṇāmetvā
 ekamantaṁ nisīdiṁsu appekacce nāmagottaṁ sāvetvā ekamantaṁ nisīdiṁsu
 appekacce tuṇhībhūtā ekamantaṁ nisīdiṁsu. Ekamantaṁ nisinno kho
 kūṭadanto brāhmaṇo bhagavantaṁ etadavoca sutaṁ metaṁ bho gotama
 samaṇo gotamo tividhaṁ yaññasampadaṁ soḷasaparikkhāraṁ jānātīti na
 kho panāhaṁ jānāmi tividhaṁ yaññasampadaṁ soḷasaparikkhāraṁ icchāmahaṁ
-------------------------------------------------
[page 171]
 Mahāyaññaṁ yajituṁ sādhu me bhavaṁ gotamo tividhaṁ yaññasampadaṁ
 soḷasaparikkhāraṁ desetūti.
      [205] Tenahi brāhmaṇa suṇāhi sādhukaṁ manasikarohi bhāsissāmīti.
 Evaṁ bhoti kho kūṭadanto brāhmaṇo bhagavato paccassosi. Bhagavā
 etadavoca bhūtapubbaṁ brāhmaṇa rājā mahāvijito nāma ahosi aḍḍho
 mahaddhano mahābhogo pahūtajātarūparajato pahūtavittūpakaraṇo pahūtadhanadhañño
 paripuṇṇakosakoṭṭhāgāro. Athakho brāhmaṇa rañño
 mahāvijitassa rahogatassa paṭisallīnassa evaṁ cetaso parivitakko
 udapādi adhigatā kho me vipulā mānusakā bhogā mahantaṁ paṭhavimaṇḍalaṁ
 abhivijiya ajjhāvasāmi yannūnāhaṁ mahāyaññaṁ yajeyyaṁ yaṁ mama assa
 dīgharattaṁ hitāya sukhāyāti. Athakho brāhmaṇa rājā mahāvijito
 purohitaṁ brāhmaṇaṁ āmantāpetvā etadavoca < PTS. D I , 135 >idha mayhaṁ brāhmaṇa
 rahogatassa paṭisallīnassa evaṁ cetaso parivitakko udapādi adhigatā
 kho me vipulā mānusakā bhogā mahantaṁ paṭhavimaṇḍalaṁ abhivijiya
 ajjhāvasāmi yannūnāhaṁ mahāyaññaṁ yajeyyaṁ yaṁ mama assa dīgharattaṁ
 hitāya sukhāyāti icchāmahaṁ brāhmaṇa mahāyaññaṁ yajituṁ anusāsatu
 maṁ bhavaṁ yaṁ mama assa dīgharattaṁ hitāya sukhāyāti.
      [206] Evaṁ vutte brāhmaṇa purohito brāhmaṇo rājānaṁ
 mahāvijitaṁ etadavoca bhoto kho rañño janapado sakaṇṭako
 sauppīḷo gāmaghātāpi dissanti nigamaghātāpi dissanti nagaraghātāpi
-------------------------------------------------
[page 172]
 Dissanti panthaduhanāpi dissanti. Bhavaṁ kho pana rājā evaṁ
 sakaṇṭake janapade sauppīḷe valiṁ uddhareyya akiccakārī assa tena
 bhavaṁ rājā. Siyā kho pana bhoto rañño evamassa ahametaṁ
 dussukhilaṁ vadhena vā bandhena vā jāniyā vā garahāya vā pabbājanāya
 vā samūhanissāmīti. Na kho panetassa dussukhilassa evaṁ sammā
 samugghāto hoti. Ye te hatāvasesakā bhavissanti te pacchā
 rañño janapade viheṭhessanti. Apica kho idaṁ saṁvidhānaṁ āgamma
 evametassa dussukhilassa sammā samugghāto hoti. Tenahi bhavaṁ
 rājā siyā kho pana ye bhoto rañño janapade ussahanti
 kasigorakkhe tesaṁ bhavaṁ rājā vījabhattaṁ anuppadetu ye bhoto
 rañño janapade ussahanti vāṇijjāya tesaṁ bhavaṁ rājā pābhataṁ
 anuppadetu ye bhoto rañño janapade ussahanti rājaporisā tesaṁ
 bhavaṁ rājā bhattavettanaṁ kappetu te va manussā sakammapasutā rañño
 janapadaṁ na viheṭhessanti. Mahā ca rañño kāsiko bhavissati
 khemaṭṭhitā janapadā akaṇṭakā anuppīḷā manussā ca mudā modamānā
 ure putte naccentā apārutagharā maññe viharissantīti. < PTS. D I , 136 >Evaṁ
 bhoti kho brāhmaṇa rājā mahāvijito purohitassa brāhmaṇassa
 paṭissutvā ye pana rañño janapade ussahiṁsu kasigorakkhe tesaṁ
 rājā mahāvijito bījabhattaṁ anuppadāsi ye rañño janapade ussahiṁsu
 vāṇijjāya tesaṁ rājā mahāvijito pābhataṁ anuppadāsi ye rañño
-------------------------------------------------
[page 173]
 Janapade ussahiṁsu rājaporisā tesaṁ rājā mahāvijito bhattavettanaṁ
 kappesi te va manussā sakammapasutā rañño janapadaṁ na viheṭhesuṁ.
 Mahā ca rañño rāsiko ahosi khemaṭṭhitā janapadā akaṇṭakā
 anuppīḷā manussā mudā modamānā ure putte naccentā
 apārutagharā maññe vihariṁsu.
      [207] Athakho brāhmaṇa rājā mahāvijito purohitaṁ brāhmaṇaṁ
 āmantāpetvā etadavoca samūhato kho me bho so dussukhilo
 bhoto saṁvidhānaṁ āgamma mahā ca me rāsiko khemaṭṭhitā janapadā
 akaṇṭakā anuppīḷā manussā mudā modamānā ure putte naccentā
 apārutagharā maññe viharanti icchāmahaṁ brāhmaṇa mahāyaññaṁ yajituṁ
 anusāsatu maṁ bhavaṁ yaṁ mama assa dīgharattaṁ hitāya sukhāyāti.
 Tenahi bhavaṁ ye bhoto rañño janapade khattiyā anuyantā negamā
 ceva jānapadā ca te bhavaṁ rājā āmantayataṁ. Icchāmahaṁ bho
 mahāyaññaṁ yajituṁ anujānantu me bhavanto yaṁ mama assa dīgharattaṁ
 hitāya sukhāyāti. Ye bhoto rañño janapade amaccā pārisajjā
 negamā ceva jānapadā ca .pe. Brāhmaṇamahāsālā negamā
 ceva jānapadā ca .pe. Gahapatikā necayikā negamā ceva jānapadā
 ca te bhavaṁ rājā āmantayataṁ. Icchāmahaṁ bho mahāyaññaṁ yajituṁ
 anujānantu me bhavanto yaṁ mama assa dīgharattaṁ hitāya sukhāyāti.
 Evaṁ bhoti kho brāhmaṇa rājā < PTS. D I , 137 >mahāvijito purohitassa brāhmaṇassa
-------------------------------------------------
[page 174]
 Paṭissutvā ye rañño janapade khattiyā anuyantā negamā ceva
 jānapadā ca te rājā mahāvijito āmantesi icchāmahaṁ bho
 mahāyaññaṁ yajituṁ anujānantu me bhavanto yaṁ mama assa dīgharattaṁ
 hitāya sukhāyāti. Yajataṁ bhavaṁ rājā yaññaṁ yaññakālo mahārājāti.
 Ye rañño janapade amaccā pārisajjā negamā ceva
 jānapadā ca .pe. Brāhmaṇamahāsālā negamā ceva jānapadā
 ca .pe. Gahapatikā necayikā negamā ceva jānapadā ca te rājā
 mahāvijito āmantesi icchāmahaṁ bho mahāyaññaṁ yajituṁ anujānantu
 me bhavanto yaṁ mama assa dīgharattaṁ hitāya sukhāyāti. Yajataṁ
 bhavaṁ rājā yaññaṁ yaññakālo mahārājāti. Iti ime cattāro
 anumatipakkhā tasseva yaññassa parikkhārā bhavanti.
      [208] Rājā mahāvijito aṭṭhahi aṅgehi samannāgato ubhato
 sujāto mātito ca pitito ca saṁsuddhagahaṇiko yāva sattamā
 pitāmahayugā akkhitto anupakkuṭṭho jātivādena abhirūpo dassanīyo
 .pe. Akkhuddāvakāso dassanāya aḍḍho mahaddhano mahābhogo
 pahūtajātarūparajato pahūtavittūpakaraṇo pahūtadhanadhañño paripuṇṇakosakoṭṭhāgāro
 balavā caturaṅginiyā senāya samannāgato assavāya
 ovādapaṭikārāya tapati maññe paccatthike yasasā saddho dāyako
 dānapatiko anāvaṭadvāro samaṇabrāhmaṇakapaṇaddhikavaṇibbakayācakānaṁ
 opānabhūto puññāni karoti bahussuto tassa tassa sutajātassa tassa
-------------------------------------------------
[page 175]
 Tasseva kho pana bhāsitassa atthaṁ jānāti ayaṁ imassa bhāsitassa
 attho ayaṁ imassa bhāsitassa atthoti paṇḍito viyatto medhāvī
 paṭibalo atītānāgatapaccuppanne atthe cintetuṁ. Rājā mahāvijito
 imehi < PTS. D I , 138 >aṭṭhahi aṅgehi samannāgato. Iti imānipi aṭṭhaṅgāni
 tasseva yaññassa parikkhārā bhavanti.
      [209] Purohito brāhmaṇo catūhaṅgehi samannāgato ubhato
 sujāto mātito ca pitito ca saṁsuddhagahaṇiko yāva sattamā
 pitāmahayugā akkhitto anupakkuṭṭho jātivādena ajjhāyako mantadharo
 tiṇṇaṁ vedānaṁ pāragū sanighaṇḍuketubhānaṁ sākkharappabhedānaṁ itihāsapañcamānaṁ
 padako veyyākaraṇo lokāyatamahāpurisalakkhaṇesu
 anavayo sīlavā vuḍḍhasīlī vuḍḍhasīlena samannāgato paṇḍito
 byatto medhāvī paṭhamo vā dutiyo vā pūjampaggaṇhantānaṁ.
 Purohito brāhmaṇo imehi catūhi aṅgehi samannāgato. Iti
 imānipi cattāri aṅgāni tasseva yaññassa parikkhārā bhavanti.
      [210] Athakho brāhmaṇa purohito brāhmaṇo rañño
 mahāvijitassa pubbe va yaññā tisso vidhā desesi siyā kho
 pana bhoto rañño mahāyaññaṁ yajamānassa 1- kocideva vippaṭisāro
 mahā vata me bhogakkhandho vigacchissatīti so bhotā raññā
 vippaṭisāro na karaṇīyo. Siyā kho pana bhoto rañño

  *  *  *  *  *  *
  Footnote:1 Sī. yiṭṭhukāmassa.
-------------------------------------------------
[page 176]
 Mahāyaññaṁ yajamānassa kocideva vippaṭisāro mahā vata me
 bhogakkhandho vigacchatīti so bhotā raññā vippaṭisāro na
 karaṇīyo. Siyā kho pana bhoto rañño mahāyaññaṁ yajamānassa
 kocideva vippaṭisāro mahā vata me bhogakkhandho vigatoti so
 bhotā raññā vippaṭisāro na karaṇīyo. Ime 1- brāhmaṇa
 purohito brāhmaṇo rañño mahāvijitassa pubbe va yaññā
 tisso vidhā desesi.
      [211] Athakho brāhmaṇa purohito brāhmaṇo rañño mahāvijitassa
 pubbe va yaññā dasahākārehi paṭiggāhakesu vippaṭisāraṁ
 paṭivinesi. Āgamissanti kho bhoto yaññaṁ pāṇātipātinopi
 pāṇātipātāpi paṭiviratā. Ye tattha pāṇātipātino tesaṁyeva
 ye tattha pāṇātipātino tesaṁyeva tena ye tattha pāṇātipātā
 paṭiviratā te ārabbha yajataṁ bhavaṁ sajjataṁ bhavaṁ modataṁ bhavaṁ cittameva
 bhavaṁ antaraṁ pasādetu.
      [212] Āgamissanti kho bhoto yaññaṁ adinnādāyinopi adinnādānāpi
 paṭiviratā ye tattha adinnādāyino tesaṁyeva tena ye tattha
 adinnādānā paṭiviratā te ārabbha yajataṁ bhavaṁ sajjataṁ bhavaṁ modataṁ
 bhavaṁ cittameva bhavaṁ antaraṁ pasādetu.
      [213] Āgamissanti kho bhoto yaññaṁ kāmesu micchācārinopi

  *  *  *  *  *  *
  Footnote:1 imā khotipi pāṭhena bhavitabbaṁ.
-------------------------------------------------
[page 177]
 Kāmesu micchācārāpi paṭiviratā ye tattha kāmesu micchācārino
 tesaṁyeva tena ye tattha kāmesu micchācārā paṭiviratā te
 ārabbha yajataṁ bhavaṁ sajjataṁ bhavaṁ modataṁ bhavaṁ cittameva bhavaṁ antaraṁ
 pasādetu.
      [214] Āgamissanti kho bhoto yaññaṁ musāvādinopi musāvādā
 paṭiviratāpi ye tattha musāvādino tesaṁyeva tena ye tattha musāvādā
 paṭiviratā te ārabbha yajataṁ bhavaṁ sajjataṁ bhavaṁ modataṁ bhavaṁ cittameva
 bhavaṁ antaraṁ pasādetu.
      [215] Āgamissanti kho bhoto yaññaṁ pisuṇavācinopi pisuṇāya
 vācāya paṭiviratāpi ye tattha pisuṇavācino tesaṁyeva tena ye tattha
 pisuṇāya vācāya paṭiviratā te ārabbha yajataṁ bhavaṁ sajjataṁ bhavaṁ
 modataṁ bhavaṁ cittameva bhavaṁ antaraṁ pasādetu.
      [216] Āgamissanti kho bhoto yaññaṁ pharusavācinopi pharusāya
 vācāya paṭiviratāpi ye tattha pharusavācino tesaṁyeva tena ye tattha
 pharusavācāya paṭiviratā te ārabbha yajataṁ bhavaṁ sajjataṁ bhavaṁ modataṁ
 bhavaṁ cittameva bhavaṁ antaraṁ pasādetu.
      [217] Āgamissanti kho bhoto yaññaṁ samphappalāpinopi
 samphappalāpā paṭiviratāpi ye tattha samphappalāpino tesaṁyeva tena
 ye tattha samphappalāpā paṭiviratā te < PTS. D I , 139 >ārabbha yajataṁ bhavaṁ sajjataṁ
 bhavaṁ modataṁ bhavaṁ cittameva bhavaṁ antaraṁ pasādetu.
-------------------------------------------------
[page 178]
      [218] Āgamissanti kho bhoto yaññaṁ abhijjhālunopi anabhijjhālunopi
 ye tattha abhijjhāluno tesaṁyeva tena ye tattha
 anabhijjhāluno te ārabbha yajataṁ bhavaṁ sajjataṁ bhavaṁ modataṁ bhavaṁ
 cittameva bhavaṁ antaraṁ pasādetu.
      [219] Āgamissanti kho bhoto yaññaṁ byāpannacittāpi
 abyāpannacittāpi ye tattha byāpannacittāpi tesaṁyeva tena ye
 tattha abyāpannacittā te ārabbha yajataṁ bhavaṁ sajjataṁ bhavaṁ modataṁ
 bhavaṁ cittameva bhavaṁ antaraṁ pasādetu.
      [220] Āgamissanti kho bhoto yaññaṁ micchādiṭṭhikāpi
 sammādiṭṭhikāpi ye tattha micchādiṭṭhikā tesaṁyeva tena ye tattha
 sammādiṭṭhikā te ārabbha yajataṁ bhavaṁ sajjataṁ bhavaṁ modataṁ bhavaṁ
 cittameva bhavaṁ antaraṁ pasādetūti. Imehi kho brāhmaṇa purohito
 brāhmaṇo rañño mahāvijitassa pubbe va yaññā dasahākārehi
 paṭiggāhakesu vippaṭisāraṁ paṭivinesi.
      [221] Athakho brāhmaṇa purohito brāhmaṇo rañño
 mahāvijitassa mahāyaññaṁ yajamānassa soḷasahi ākārehi cittaṁ
 sandassesi samādapesi samuttejesi sampahaṁsesi siyā kho pana bhoto
 rañño mahāyaññaṁ yajamānassa kocideva vattā rājā kho mahāvijito
 mahāyaññaṁ yajati no ca khvassa āmantitā khattiyā anuyantā
 negamā ceva jānapadā ca atha ca pana bhavaṁ rājā evarūpaṁ mahāyaññaṁ
-------------------------------------------------
[page 179]
 Yajatīti. Evaṁpi kho bhoto rañño vattā dhammato natthi.
 Bhoto kho pana rañño āmantitā khattiyā anuyantā negamā
 ceva jānapadā ca imināpetaṁ bhavaṁ rājā jānātu yajataṁ bhavaṁ sajjataṁ
 bhavaṁ modataṁ bhavaṁ cittameva bhavaṁ antaraṁ pasādetu.
      [222] Siyā kho pana bhoto rañño mahāyaññaṁ yajamānassa
 kocideva vattā rājā kho mahāvijito mahāyaññaṁ yajati no ca
 khvassa āmantitā amaccā pārisajjā negamā ceva jānapadā ca
 .pe. Brāhmaṇamahāsālā negamā ceva jānapadā ca. Gahapatinecayikā
 negamā ceva jānapadā ca atha ca pana bhavaṁ rājā evarūpaṁ
 mahāyaññaṁ yajatīti. Evaṁpi kho bhoto rañño vattā dhammato
 natthi. Bhoto kho pana rañño āmantitā gahapatinecayikā negamā
 ceva jānapadā ca. Imināpetaṁ bhavaṁ rājā jānātu yajataṁ bhavaṁ
 sajjataṁ bhavaṁ modataṁ bhavaṁ cittameva bhavaṁ antaraṁ pasādetu.
      [223] Siyā kho pana bhoto rañño mahāyaññaṁ yajamānassa
 kocideva vattā rājā kho mahāvijito mahāyaññaṁ yajati no ca
 kho ubhato sujāto mātito ca pitito ca saṁsuddhagahaṇiko yāva
 sattamā pitāmahayugā akkhitto anupakkuṭṭho jātivādena atha ca
 pana bhavaṁ rājā evarūpaṁ mahāyaññaṁ yajatīti. Evampi kho bhoto
 rañño vattā dhammato natthi. Bhavaṁ kho pana rājā ubhato
 sujāto mātito ca pitito ca saṁsuddhagahaṇiko yāva sattamā
-------------------------------------------------
[page 180]
 Pitāmahayugā akkhitto anupakkuṭṭho jātivādena. Imināpetaṁ bhavaṁ
 rājā jānātu yajataṁ bhavaṁ sajjataṁ bhavaṁ modataṁ bhavaṁ cittameva bhavaṁ
 antaraṁ pasādetu.
      [224] Siyā kho pana bhoto rañño mahāyaññaṁ yajamānassa
 kocideva vattā rājā kho mahāvijito mahāyaññaṁ yajati no ca
 kho abhirūpo dassanīyo pāsādiko paramāya vaṇṇapokkharatāya
 samannāgato brahmavaṇṇi brahmavacchasi akkhuddāvakāso dassanāya
 .pe. No ca kho aḍḍho mahaddhano mahābhogo pahūtajātarūparajato
 pahūtavittūpakaraṇo pahūtadhanadhañño paripuṇṇakosakoṭṭhāgāro .pe.
 No ca kho balavā caturaṅginiyā senāya samannāgato assavāya
 ovādapaṭikārāya tapati maññe paccatthike yasasā no ca kho
 saddho dāyako dānapati anāvaṭadvāro samaṇabrāhmaṇakapaṇaddhikavaṇibbakayācakānaṁ
 opānabhūto puññāni karoti no ca kho bahussuto
 tassa tassa sutajātassa no ca kho tassa tasseva kho pana bhāsitassa
 atthaṁ jānāti ayaṁ imassa bhāsitassa attho ayaṁ imassa bhāsitassa
 atthoti no ca kho paṇḍito viyatto medhāvī paṭibalo atītānāgatapaccuppanne
 atthe cintetuṁ atha ca pana bhavaṁ rājā evarūpaṁ
 mahāyaññaṁ yajatīti. Evaṁpi kho bhoto rañño vattā dhammato
 natthi. Bhavaṁ kho pana rājā paṇḍito viyatto medhāvī paṭibalo
 atītānāgatapaccuppanne atthe cintetuṁ imināpetaṁ bhavaṁ rājā
-------------------------------------------------
[page 181]
 Jānātu yajataṁ bhavaṁ sajjataṁ bhavaṁ modataṁ bhavaṁ cittameva bhavaṁ
 antaraṁ pasādetu.
      [225] Siyā kho pana bhoto rañño mahāyaññaṁ yajamānassa
 kocideva vattā rājā kho mahāvijito < PTS. D I , 140 >mahāyaññaṁ yajati no ca
 khvassa purohito brāhmaṇo ubhato sujāto mātito ca pitito
 ca saṁsuddhagahaṇiko yāva sattamā pitāmahayugā akkhitto anupakkuṭṭho
 jātivādena atha ca pana bhavaṁ rājā evarūpaṁ mahāyaññaṁ yajatīti.
 Evaṁpi kho bhoto rañño vattā dhammato natthi. Bhoto kho
 pana rañño purohito brāhmaṇo ubhato sujāto mātito ca
 pitito ca saṁsuddhagahaṇiko yāva sattamā pitāmahayugā akkhitto
 anupakkuṭṭho jātivādena imināpetaṁ bhavaṁ rājā jānātu yajataṁ bhavaṁ
 sajjataṁ bhavaṁ modataṁ bhavaṁ cittameva bhavaṁ antaraṁ pasādetu.
      [226] Siyā kho pana bhoto rañño mahāyaññaṁ yajamānassa
 kocideva vattā rājā kho mahāvijito mahāyaññaṁ yajati no ca
 khvassa purohito brāhmaṇo ajjhāyako mantadharo tiṇṇaṁ vedānaṁ
 pāragū sanighaṇḍuketubhānaṁ sākkharappabhedānaṁ itihāsapañcamānaṁ padako
 veyyākaraṇo lokāyatamahāpurisalakkhaṇesu anavayo no ca khvassa
 purohito brāhmaṇo sīlavā vuḍḍhasīlī vuḍḍhasīlena samannāgato
 no ca khvassa purohito < PTS. D I , 141 >brāhmaṇo paṇḍito viyatto medhāvī
 paṭhamo vā dutiyo vā pūjaṁ paggaṇhantānaṁ atha ca pana bhavaṁ
-------------------------------------------------
[page 182]
 Rājā evarūpaṁ mahāyaññaṁ yajatīti. Evaṁpi bhoto rañño vattā
 dhammato natthi. Bhoto kho pana rañño purohito brāhmaṇo
 paṇḍito viyatto medhāvī paṭhamo vā dutiyo vā pūjaṁ paggaṇhantānaṁ
 imināpetaṁ bhavaṁ rājā jānātu yajataṁ bhavaṁ sajjataṁ bhavaṁ modataṁ bhavaṁ
 cittameva bhavaṁ antaraṁ pasādetūti. Imehi kho brāhmaṇa purohito
 brāhmaṇo rañño mahāvijitassa mahāyaññaṁ yajamānassa soḷasahi
 ākārehi cittaṁ sandassesi samādapesi samuttejesi sampahaṁsesi.
      [227] Tasmiṁ kho pana brāhmaṇa yaññe neva gāvo haññiṁsu
 na ajeḷakā haññiṁsu na kukkuṭasūkarā haññiṁsu na vividhā pāṇā
 saṁghātaṁ āpajjiṁsu na rukkhā chindiṁsu 1- yūpatthāya na dabbā lāyiṁsu
 parihiṁsatthāya. Yepissa ahesuṁ dāsāti vā pessāti vā kammakarāti
 vā tepi na daṇḍatajjitā na bhayatajjitā na assumukhā rodamānā
 parikammāni akaṁsu. Athakho ye icchiṁsu te akaṁsu ye na
 icchiṁsu na te akaṁsu. Yaṁ icchiṁsu taṁ akaṁsu yaṁ na icchiṁsu
 na < PTS. D I , 142 >taṁ akaṁsu. Sappitelanavanītadadhimadhuphāṇitena ceva so yañño
 niṭṭhānamagamāsi.
      [228] Athakho brāhmaṇa khattiyā anuyantā negamā ceva
 jānapadā ca. Amaccā pārisajjā negamā ceva jānapadā ca.
 Brāhmaṇamahāsālā negamā ceva jānapadā ca. Gahapatinecayikā

  *  *  *  *  *  *
  Footnote:1 chijjiṁsūti vā pāṭho.
-------------------------------------------------
[page 183]
 Negamā ceva jānapadā ca pahūtaṁ sāpateyyaṁ ādāya rājānaṁ
 mahāvijitaṁ upasaṅkamitvā evamāhaṁsu idaṁ te deva pahūtaṁ sāpateyyaṁ
 devaṁyeva uddissa ābhataṁ taṁ devo paṭiggaṇhātūti. Alaṁ bho
 mamāpi idaṁ pahūtaṁ sāpateyyaṁ dhammikena balinā abhisaṁkhataṁ tañca
 vo hotu ito ca bhiyyo harathāti. Te raññā paṭikkhittā
 ekamantaṁ apakkamma evaṁ samacintesuṁ na kho etaṁ amhākaṁ paṭirūpaṁ
 yaṁ mayaṁ imāni sāpateyyāni punadeva sakāni gharāni paṭiggaṇheyyāma
 rājā kho mahāvijito mahāyaññaṁ yajati handassa mayaṁ anuyāgino
 homāti.
      [229] Athakho brāhmaṇa puratthimena yaññavātassa khattiyā
 anuyantā negamā ceva jānapadā ca dānāni paṭṭhapesuṁ. Dakkhiṇena
 yaññavātassa amaccā pārisajjā negamā ceva jānapadā ca dānāni
 paṭṭhapesuṁ. Pacchimena yaññavātassa brāhmaṇamahāsālā negamā
 ceva jānapadā ca dānāni paṭṭhapesuṁ. Uttarena yaññavātassa
 gahapatinecayikā negamā ceva jānapadā ca dānāni paṭṭhapesuṁ.
 Tesupi kho brāhmaṇa yaññesu neva gāvo haññiṁsu na ajeḷakā
 haññiṁsu na kukkuṭasūkarā haññiṁsu na vividhā pāṇā saṁghātaṁ
 āpajjiṁsu na rukkhā chindiṁsu yūpatthāya na dabbā lāyiṁsu parihiṁsatthāya.
 Ye nesaṁ ahesuṁ dāsāti vā pessāti vā kammakarāti
 vā tepi na daṇḍatajjitā na bhayatajjitā na assumukhā rodamānā
-------------------------------------------------
[page 184]
 Parikammāni akaṁsu. Athakho ye icchiṁsu te akaṁsu ye na icchiṁsu
 na te akaṁsu. Yaṁ icchiṁsu taṁ akaṁsu yaṁ na icchiṁsu taṁ na akaṁsu.
 Sappitelanavanītadadhimadhuphāṇitena ceva so yañño niṭṭhānamagamāsi.
 Iti cattāro ca anumatipakkhā rājā mahāvijito aṭṭhahi aṅgehi
 samannāgato purohito brāhmaṇo catūhaṅgehi samannāgato tisso
 vidhā ayaṁ vuccati brāhmaṇa tividhā yaññasampadā soḷasaparikkhārāti.
      [230] Evaṁ vutte te brāhmaṇā unnādino uccāsaddā
 mahāsaddā ahesuṁ aho yañño aho yaññasampadāti. Kūṭadanto
 pana brāhmaṇo tuṇhībhūto va nisinno hoti. Athakho te
 brāhmaṇā kūṭadantaṁ brāhmaṇaṁ etadovacuṁ kasmā pana bhavaṁ kūṭadanto
 samaṇassa gotamassa subhāsitaṁ subhāsitato nābbhanumodatīti. Nāhaṁ
 bho samaṇassa gotamassa subhāsitaṁ subhāsitato na abbhanumodāmi
 muddhāpi tassa nippateyya 1- yo samaṇassa gotamassa subhāsitaṁ
 subhāsitato na abbhānumodeyya apica me bho evaṁ hoti samaṇo
 gotamo evamāha evaṁ me sutanti vā evaṁ arahati bhavitunti vā
 apica samaṇo gotamo evaṁ tadā āsi itthaṁ tadā āsitveva
 bhāsati tassa mayhaṁ bho evaṁ hoti addhā samaṇo gotamo tena
 samayena rājā hoti mahāvijito yaññasāmī purohito tassa yaññassa
 yājetāti abhijānāti pana bhavaṁ gotamo evarūpaṁ yaññaṁ yajitvā

  *  *  *  *  *  *
  Footnote:1 Sī. vipateyya.
-------------------------------------------------
[page 185]
 Vā yājetvā vā kāyassa bhedā paraṁ maraṇā sugatiṁ saggaṁ lokaṁ
 uppajjitāti. Abhijānāmāhaṁ brāhmaṇa evarūpaṁ yaññaṁ yajitvā
 ca yājetvā ca kāyassa bhedā paraṁ maraṇā sugatiṁ saggaṁ lokaṁ
 upapajjitāti ahaṁ tena samayena brāhmaṇa purohito brāhmaṇo
 ahosiṁ tassa yaññassa yājetāti.
      [231] Atthi pana bho gotama < PTS. D I , 144 >añño yañño imāya tividhāya
 yaññasampadāya soḷasaparikkhārāya appatthataro ca appasamārambhataro
 ca mahapphalataro ca mahānisaṁsataro cāti. Atthi brāhmaṇa añño
 yañño imāya tividhāya yaññasampadāya soḷasaparikkhārāya appatthataro
 ca appasamārambhataro ca mahapphalataro ca mahānisaṁsataro cāti.
 Katamo pana bho gotama so yañño imāya tividhāya yaññasampadāya
 soḷasaparikkhārāya appatthataro ca appasamārambhataro ca mahapphalataro
 ca mahānisaṁsataro cāti. Yāni kho tāni brāhmaṇa niccadānāni
 anukūlayaññāni sīlavante pabbajite uddissa dīyanti ayaṁ kho
 pana brāhmaṇa yañño imāya tividhāya yaññasampadāya soḷasaparikkhārāya
 appatthataro ca appasamārambhataro ca mahapphalataro ca
 mahānisaṁsataro cāti. Ko nu kho bho gotama hetu ko paccayo
 yenataṁ 1- niccadānaṁ anukūlayaññaṁ imāya tividhāya yaññasampadāya
 soḷasaparikkhārāya appatthatarañca appasamārambhatarañca mahapphalatarañca

  *  *  *  *  *  *
  Footnote:1 yenetanti vā pāṭho.
-------------------------------------------------
[page 186]
 Mahānisaṁsatarañcāti. Na kho brāhmaṇa evarūpaṁ yaññaṁ upasaṅkamanti
 arahanto vā arahattamaggaṁ vā samāpannā taṁ kissa hetu
 dissanti hettha brāhmaṇa daṇḍappahārāpi galaggahāpi tasmā
 evarūpaṁ yaññaṁ na upasaṅkamanti arahanto vā arahattamaggaṁ vā
 samāpannā yāni kho pana tāni brāhmaṇa niccadānāni anukūlayaññāni
 sīlavante pabbajite uddissa dīyanti evarūpaṁ kho pana
 brāhmaṇa yaññaṁ upasaṅkamanti arahanto vā arahattamaggaṁ vā
 samāpannā taṁ kissa hetu na hettha brāhmaṇa dissanti
 daṇḍappahārāpi galaggahāpi tasmā evarūpaṁ yaññaṁ upasaṅkamanti
 arahanto vā arahattamaggaṁ vā samāpannā ayaṁ kho brāhmaṇa
 hetu ayaṁ paccayo yenataṁ niccadānaṁ anukūlayaññaṁ imāya tividhāya
 yaññasampadāya soḷasaparikkhārāya appatthatarañca appasamārambhatarañca
 mahapphalatarañca mahānisaṁsatarañcāti.
      [232] Atthi pana bho < PTS. D I , 145 >gotama añño yañño imāya ca
 tividhāya yaññasampadāya soḷasaparikkhārāya iminā ca niccadānena
 anukūlayaññena appatthataro ca appasamārambhataro ca mahapphalataro
 ca mahānisaṁsataro cāti. Atthi kho brāhmaṇa añño yañño
 imāya ca tividhāya yaññasampadāya .pe. Katamo pana so bho
 gotama añño yañño imāya ca tividhāya yaññasampadāya .pe.
 Yo kho brāhmaṇa cātuddisaṁ saṁghaṁ uddissa vihāraṁ karoti ayañca
-------------------------------------------------
[page 187]
 Kho brāhmaṇa yañño imāya ca tividhāya yaññasampadāya soḷasaparikkhārāya
 iminā ca niccadānena anukūlayaññena appatthataro ca
 appasamārambhataro ca mahapphalataro ca mahānisaṁsataro cāti.
      [233] Atthi pana bho gotama añño yañño imāya ca
 tividhāya .pe. Mahānisaṁsataro cāti. Atthi kho brāhmaṇa
 añño yañño .pe. Katamo pana so bho gotama añño
 yañño .pe. Yo kho brāhmaṇa pasannacitto buddhaṁ saraṇaṁ
 gacchati dhammaṁ saraṇaṁ gacchati saṁghaṁ saraṇaṁ gacchati ayaṁ kho brāhmaṇa
 yañño imāya ca tividhāya yaññasampadāya soḷasaparikkhārāya iminā
 ca niccadānena anukūlayaññena iminā ca vihāradānena appatthataro
 ca appasamārambhataro ca mahapphalataro ca mahānisaṁsataro cāti.
      [234] Atthi pana bho gotama añño yañño imāya ca
 tividhāya yaññasampadāya soḷasaparikkhārāya iminā ca niccadānena
 anukūlayaññena .pe. Appatthataro ca appasamārambhataro ca
 mahapphalataro ca mahānisaṁsataro cāti. Atthi kho brāhmaṇa
 añño yañño imāya ca tividhāya .pe. Katamo pana so bho
 gotama añño yañño imāya ca tividhāya .pe. Yo kho
 brāhmaṇa pasannacitto sikkhāpadāni samādiyati pāṇātipātā veramaṇī
 adinnādānā veramaṇī kāmesu micchācārā veramaṇī musāvādā
 veramaṇī surāmerayamajjapamādaṭṭhānā veramaṇī ayaṁ kho brāhmaṇa
-------------------------------------------------
[page 188]
 Yañño imāya ca tividhāya yaññasampadāya soḷasaparikkhārāya
 iminā ca niccadānena anukūlayaññena .pe. Appatthataro ca
 appasamārambhataro ca mahapphalataro ca mahānisaṁsataro cāti.
      [235] Atthi pana bho gotama añño yañño imāya ca
 tividhāya yaññasampadāya soḷasaparikkhārāya iminā ca niccadānena
 anukūlayaññena .pe. Atthi kho brāhmaṇa añño yañño imāya
 ca tividhāya yaññasampadāya soḷasaparikkhārāya iminā ca niccadānena
 anukūlayaññena iminā ca < PTS. D I , 147 >vihāradānena imehi ca saraṇagamanehi imehi
 ca sikkhāpadehi appatthataro ca appasamārambhataro ca mahapphalataro
 ca mahānisaṁsataro cāti. Katamo pana so bho gotama añño
 yañño imāya ca tividhāya yaññasampadāya .pe. Appatthataro
 ca appasamārambhataro ca mahapphalataro ca mahānisaṁsataro cāti.
 Idha brāhmaṇa tathāgato loke uppajjati arahaṁ sammāsambuddho
 .pe. (yathā sāmaññaphale evaṁ sabbaṁ vitthāretabbaṁ) .pe.
 Evaṁ kho brāhmaṇa bhikkhu sīlasampanno hoti. Paṭhamaṁ jhānaṁ
 upasampajja viharati. Ayaṁ kho brāhmaṇa yañño purimehi
 yaññehi appatthataro ca appasamārambhataro ca mahapphalataro ca
 mahānisaṁsataro ca. Dutiyaṁ jhānaṁ. Tatiyaṁ jhānaṁ. Catutthaṁ jhānaṁ
 upasampajja viharati. Ayaṁpi kho brāhmaṇa yañño purimehi
 yaññehi appatthataro ca appasamārambhataro ca mahapphalataro ca
-------------------------------------------------
[page 189]
 Mahānisaṁsataro ca. Ñāṇadassanāya cittaṁ abhinīharati abhininnāmeti
 khīṇā jāti vusitaṁ brahmacariyaṁ kataṁ karaṇīyaṁ nāparaṁ itthattāyāti
 pajānāti. Ayaṁ kho brāhmaṇa yañño purimehi yaññehi
 appatthataro ca appasamārambhataro ca mahapphalataro ca mahānisaṁsataro
 ca imāya ca brāhmaṇa yaññasampadāya aññā yaññasampadā
 uttaritarā vā paṇītatarā vā natthīti.
      [236] Evaṁ vutte kūṭadanto brāhmaṇo bhagavantaṁ etadavoca
 abhikkantaṁ bho gotama abhikkantaṁ bho gotama seyyathāpi bho gotama
 nikkujjitaṁ vā ukkujjeyya paṭicchannaṁ vā vivareyya mūḷhassa vā
 maggaṁ ācikkheyya andhakāre vā telapajjotaṁ dhāreyya cakkhumanto
 rūpāni dakkhantīti evameva bhotā gotamena anekapariyāyena dhammo
 pakāsito esāhaṁ bhavantaṁ < PTS. D I , 148 >gotamaṁ saraṇaṁ gacchāmi dhammañca bhikkhusaṁghañca
 upāsakaṁ maṁ bhavaṁ gotamo dhāretu ajjatagge pāṇupetaṁ
 saraṇaṅgataṁ esāhaṁ bho gotama satta ca usabhasatāni satta ca
 vacchatarasatāni satta ca vacchatarisatāni satta ca ajasatāni satta
 ca urabbhasatāni muñcāmi 1- jīvitaṁ demi haritāni ceva tiṇāni khādantu
 sītāni ca pānīyāni pivantu sīto nesaṁ vāto upavāyatūti.
      [237] Athakho bhagavā kūṭadantassa brāhmaṇassa anupubbīkathaṁ
 kathesi seyyathīdaṁ dānakathaṁ sīlakathaṁ saggakathaṁ kāmānaṁ ādīnavaṁ okāraṁ

  *  *  *  *  *  *
  Footnote:1 Sī. muñcāpemi.
-------------------------------------------------
[page 190]
 Saṅkilesaṁ nikkhame 1- ānisaṁsaṁ pakāsesi. Yadā bhagavā aññāsi
 kūṭadantaṁ brāhmaṇaṁ kallacittaṁ muducittaṁ vinīvaraṇacittaṁ udaggacittaṁ
 pasannacittaṁ atha yā buddhānaṁ sāmukkaṁsikā dhammadesanā taṁ pakāsesi
 dukkhaṁ samudayaṁ nirodhaṁ maggaṁ. Seyyathāpi nāma suddhaṁ vatthaṁ
 apagatakāḷakaṁ sammadeva rajanaṁ paṭiggaṇheyya evameva kūṭadantassa
 brāhmaṇassa tasmiṁyeva āsane virajaṁ vītamalaṁ dhammacakkhuṁ udapādi
 yaṁ kiñci samudayadhammaṁ sabbantaṁ nirodhadhammanti. Athakho kūṭadanto
 brāhmaṇo diṭṭhadhammo pattadhammo viditadhammo pariyogāḷhadhammo
 tiṇṇavicikiccho vigatakathaṁkatho vesārajjappatto aparappaccayo satthusāsane
 bhavantaṁ etadavoca adhivāsetu me bhavaṁ gotamo svātanāya
 bhattaṁ saddhiṁ bhikkhusaṁghenāti. Adhivāsesi bhagavā tuṇhībhāvena.
 Athakho kūṭadanto brāhmaṇo bhagavato adhivāsanaṁ viditvā uṭṭhāyāsanā
 bhagavantaṁ abhivādetvā padakkhiṇaṁ katvā pakkāmi.
      [238] Athakho kūṭadanto brāhmaṇo tassā rattiyā accayena
 sake yaññavāte paṇītaṁ khādanīyabhojanīyaṁ paṭiyādāpetvā bhagavato
 kālaṁ ārocāpesi kālo bho gotama niṭṭhitaṁ bhattanti. Athakho
 bhagavā pubbaṇhasamayaṁ nivāsetvā pattacīvaramādāya saddhiṁ bhikkhusaṁghena
 yena kūṭadantassa brāhmaṇassa yaññavāto tenupasaṅkami
 upasaṅkamitvā < PTS. D I , 149 >paññatte āsane nisīdi. Athakho kūṭadanto

  *  *  *  *  *  *
  Footnote:1 nekkhammetipi pāṭhena bhavitabbaṁ.
-------------------------------------------------
[page 191]
 Brāhmaṇo buddhappamukhaṁ bhikkhusaṁghaṁ paṇītena khādanīyena bhojanīyena
 sahatthā santappesi sampavāresi. Athakho kūṭadanto brāhmaṇo
 bhagavantaṁ bhuttāviṁ onītapattapāṇiṁ aññataraṁ nīcaṁ āsanaṁ gahetvā
 ekamantaṁ nisīdi. Ekamantaṁ nisinnaṁ kho kūṭadantaṁ brāhmaṇaṁ bhagavā
 dhammiyā kathāya sandassetvā samādapetvā samuttejetvā sampahaṁsetvā
 uṭṭhāyāsanā pakkāmīti.
                  Kūṭadantasuttaṁ pañcamaṁ niṭṭhitaṁ.
                       -----------< PTS. D I , 150 >
-------------------------------------------------
[page 192]
                       Mahālisuttaṁ chaṭṭhaṁ
      [239] Evamme sutaṁ. Ekaṁ samayaṁ bhagavā vesāliyaṁ viharati
 mahāvane kūṭāgārasālāyaṁ. Tena kho pana samayena sambahulā
 kosalakā ca brāhmaṇadūtā māgadhakā ca brāhmaṇadūtā vesāliyaṁ
 paṭivisanti kenacideva karaṇīyena. Assosuṁ kho te kosalakā ca
 brāhmaṇadūtā māgadhakā ca brāhmaṇadūtā samaṇo khalu bho
 gotamo sakyaputto sakyakulā pabbajito vesāliyaṁ viharati mahāvane
 kūṭāgārasālāyaṁ taṁ kho pana bhavantaṁ gotamaṁ evaṁkalyāṇo kittisaddo
 abbhuggato itipi so bhagavā .pe. Buddho bhagavāti so
 imaṁ lokaṁ sadevakaṁ samārakaṁ .pe. Tathārūpānaṁ arahataṁ dassanaṁ
 hotīti. Athakho te kosalakā ca brāhmaṇadūtā māgadhakā ca
 brāhmaṇadūtā yena mahāvanaṁ kūṭāgārasālā tenupasaṅkamiṁsu.
      [240] Tena kho pana samayena āyasmā nāgito bhagavato upaṭṭhāko
 hoti. Athakho te kosalakā ca brāhmaṇadūtā māgadhakā ca
 brāhmaṇadūtā yenāyasmā nāgito tenupasaṅkamiṁsu upasaṅkamitvā
 āyasmantaṁ nāgitaṁ etadavocuṁ kahaṁ nu kho bho nāgita etarahi so bhavaṁ
 gotamo viharati dassanakāmā hi mayaṁ taṁ bhavantaṁ gotamanti. Akālo
 kho āvuso bhagavantaṁ dassanāya paṭisallīno bhagavāti. Athakho te
 kosalakā ca brāhmaṇadūtā māgadhakā ca brāhmaṇadūtā tattheva
-------------------------------------------------
[page 193]
 Ekamantaṁ nisīdiṁsu disvā va mayaṁ taṁ bhavantaṁ gotamaṁ gacchissāmāti.
      [241] Oṭṭhaddhopi kho licchavi mahatiyā licchaviparisāya saddhiṁ
 yena mahāvanaṁ kūṭāgārasālā yenāyasmā nāgito tenupasaṅkami
 upasaṅkamitvā āyasmantaṁ nāgitaṁ abhivādetvā ekamantaṁ aṭṭhāsi.
 Ekamantaṁ ṭhito kho oṭṭhaddhopi licchavi āyasmantaṁ nāgitaṁ etadavoca
 kahannu kho bhante nāgita etarahi so bhagavā viharati arahaṁ
 sammāsambuddho dassanakāmā hi mayaṁ taṁ bhagavantaṁ arahantaṁ sammāsambuddhanti.
 Akālo kho mahāli bhagavantaṁ dassanāya paṭisallīno
 bhagavāti. Oṭṭhaddhopi licchavi tattheva ekamantaṁ nisīdi disvā
 vāhaṁ taṁ bhagavantaṁ gamissāmi arahantaṁ sammāsambuddhanti.
      [242] Athakho sīho samaṇuddeso yenāyasmā nāgito tenupasaṅkami
 upasaṅkamitvā āyasmantaṁ nāgitaṁ abhivādetvā ekamantaṁ aṭṭhāsi.
 Ekamantaṁ ṭhito kho sīho samaṇuddeso āyasmantaṁ nāgitaṁ etadavoca
 ete bhante < PTS. D I , 152 >kassapa sambahulā kosalakā ca brāhmaṇadūtā māgadhakā
 ca brāhmaṇadūtā idhūpasaṅkantā bhagavantaṁ dassanāya oṭṭhaddhopi
 licchavi mahatiyā licchaviparisāya saddhiṁ idhūpasaṅkanto bhagavantaṁ dassanāya
 sādhu bhante kassapa labhataṁ esā janatā bhagavantaṁ dassanāyāti.
 Tenahi sīha tvaññeva bhagavato ārocehīti. Evaṁ bhanteti kho
 sīho samaṇuddeso āyasmato nāgitassa paṭissutvā yena bhagavā
 tenupasaṅkami upasaṅkamitvā bhagavantaṁ abhivādetvā ekamantaṁ aṭṭhāsi.
-------------------------------------------------
[page 194]
 Ekamantaṁ ṭhito kho sīho samaṇuddeso bhagavantaṁ etadavoca ete bhante
 sambahulā kosalakā ca brāhmaṇadūtā māgadhakā ca brāhmaṇadūtā
 idhūpasaṅkantā bhagavantaṁ dassanāya oṭṭhaddhopi licchavi mahatiyā
 licchaviparisāya saddhiṁ idhūpasaṅkanto bhagavantaṁ dassanāya sādhu bhante
 labhataṁ esā janatā bhagavantaṁ dassanāyāti. Tenahi sīha vihārapacchāyāyaṁ
 āsanaṁ paññapehīti. Evaṁ bhanteti kho sīho samaṇuddeso
 bhagavato paṭissutvā vihārapacchāyāyaṁ āsanaṁ paññapesi. Athakho
 bhagavā vihārā nikkhamma vihārapacchāyāyaṁ paññattāsane nisīdi.
 Athakho te kosalakā ca brāhmaṇadūtā māgadhakā ca brāhmaṇadūtā
 yena bhagavā tenupasaṅkamiṁsu upasaṅkamitvā bhagavatā saddhiṁ sammodiṁsu
 sammodanīyaṁ kathaṁ sārāṇīyaṁ vītisāretvā ekamantaṁ nisīdiṁsu.
      [243] Oṭṭhaddhopi licchavi mahatiyā licchaviparisāya saddhiṁ yena
 bhagavā tenupasaṅkami upasaṅkamitvā bhagavantaṁ abhivādetvā ekamantaṁ
 nisīdi. Ekamantaṁ nisinno kho oṭṭhaddhopi licchavi bhagavantaṁ
 etadavoca purimāni bhante divasāni purimatarāni sunakkhatto licchaviputto
 yenāhaṁ tenupasaṅkami upasaṅkamitvā maṁ etadavoca yadagge ahaṁ
 mahāli bhagavantaṁ upanissāya viharāmi na ciraṁ tīṇi vassāni dibbāni hi
 kho rūpāni passāmi piyarūpāni kāmūpasañhitāni rajaniyāni no ca
 kho dibbāni saddāni suṇāmi piyarūpāni kāmūpasañhitāni rajaniyāni
 santāneva nu kho bhante sunakkhatto licchaviputto dibbāni saddāni
-------------------------------------------------
[page 195]
 Nāssosi piyarūpāni kāmūpasañhitāni rajaniyāni tāni udāhu asantānīti.
 Santāneva kho mahāli sunakkhatto licchaviputto dibbāni
 saddāni nāssosi piyarūpāni kāmūpasañhitāni rajaniyāni no asantānīti.
 Ko nu kho bhante hetu ko paccayo yena sunakkhatto
 licchaviputto < PTS. D I , 153 >santāneva dibbāni saddāni na assosi piyarūpāni
 kāmūpasañhitāni rajaniyāni no asantānīti.
      [244] Idha mahāli bhikkhuno puratthimāya disāya ekaṁsabhāvito
 samādhi hoti dibbānaṁ rūpānaṁ dassanāya piyarūpānaṁ kāmūpasañhitānaṁ
 rajaniyānaṁ no ca kho dibbānaṁ saddānaṁ savanāya piyarūpānaṁ
 kāmūpasañhitānaṁ rajaniyānaṁ so puratthimāya disāya ekaṁsabhāvite
 samādhimhi dibbānaṁ rūpānaṁ dassanāya piyarūpānaṁ kāmūpasañhitānaṁ
 rajaniyānaṁ no ca kho dibbānaṁ saddānaṁ savanāya piyarūpānaṁ
 kāmūpasañhitānaṁ rajaniyānaṁ puratthimāya disāya dibbāni rūpāni
 passati piyarūpāni kāmūpasañhitāni rajaniyāni no ca kho dibbāni
 saddāni suṇāti piyarūpāni kāmūpasañhitāni rajaniyāni taṁ kissa
 hetu evaṁ hetaṁ mahāli hoti bhikkhuno puratthimāya disāya ekaṁsabhāvite
 samādhimhi dibbānaṁ rūpānaṁ dassanāya piyarūpānaṁ kāmūpasañhitānaṁ
 rajaniyānaṁ no ca kho dibbānaṁ saddānaṁ savanāya piyarūpānaṁ
 kāmūpasañhitānaṁ rajaniyānaṁ.
      [245] Puna caparaṁ mahāli bhikkhuno dakkhiṇāya disāya .pe.
-------------------------------------------------
[page 196]
 Pacchimāya disāya .pe. Uttarāya disāya .pe. Uddhamadho
 tiriyaṁ ekaṁsabhāvito samādhi hoti dibbānaṁ rūpānaṁ dassanāya piyarūpānaṁ
 kāmūpasañhitānaṁ rajaniyānaṁ no ca kho dibbānaṁ saddānaṁ
 savanāya piyarūpānaṁ kāmūpasañhitānaṁ rajaniyānaṁ so uddhamadho
 tiriyaṁ ekaṁsabhāvite samādhimhi dibbānaṁ rūpānaṁ dassanāya piyarūpānaṁ
 kāmūpasañhitānaṁ rajaniyānaṁ no ca kho dibbānaṁ saddānaṁ savanāya
 piyarūpānaṁ kāmūpasañhitānaṁ rajaniyānaṁ uddhamadho tiriyaṁ dibbāni
 rūpāni passati piyarūpāni kāmūpasañhitāni rajaniyāni no ca kho
 dibbāni saddāni suṇāti piyarūpāni kāmūpasañhitāni rajaniyāni
 taṁ kissa hetu evaṁ hetaṁ mahāli hoti bhikkhuno uddhamadho
 tiriyaṁ ekaṁsabhāvite samādhimhi dibbānaṁ rūpānaṁ dassanāya piyarūpānaṁ
 kāmūpasañhitānaṁ < PTS. D I , 154 >rajaniyānaṁ no ca kho dibbānaṁ saddānaṁ savanāya
 piyarūpānaṁ kāmūpasañhitānaṁ rajaniyānaṁ.
      [246] Idha mahāli bhikkhuno puratthimāya disāya ekaṁsabhāvito
 samādhi hoti dibbānaṁ saddānaṁ savanāya piyarūpānaṁ kāmūpasañhitānaṁ
 rajaniyānaṁ no ca kho dibbānaṁ rūpānaṁ dassanāya piyarūpānaṁ
 kāmūpasañhitānaṁ rajaniyānaṁ so puratthimāya disāya ekaṁsabhāvite
 samādhimhi dibbānaṁ saddānaṁ savanāya piyarūpānaṁ kāmūpasañhitānaṁ
 rajaniyānaṁ no ca kho dibbānaṁ rūpānaṁ dassanāya piyarūpānaṁ
 kāmūpasañhitānaṁ rajaniyānaṁ puratthimāya disāya dibbāni saddāni
-------------------------------------------------
[page 197]
 Suṇāti piyarūpāni kāmūpasañhitāni rajaniyāni no ca kho dibbāni
 rūpāni passati piyarūpāni kāmūpasañhitāni rajaniyāni taṁ kissa
 hetu evaṁ hetaṁ mahāli hoti bhikkhuno puratthimāya disāya ekaṁsabhāvite
 samādhimhi dibbānaṁ saddānaṁ savanāya piyarūpānaṁ kāmūpasañhitānaṁ
 rajaniyānaṁ no ca kho dibbānaṁ rūpānaṁ dassanāya piyarūpānaṁ kāmūpasañhitānaṁ
 rajaniyānaṁ.
      [247] Puna caparaṁ mahāli bhikkhuno dakkhiṇāya disāya .pe.
 Pacchimāya disāya .pe. Uttarāya disāya .pe. Uddhamadho
 tiriyaṁ ekaṁsabhāvito samādhi hoti dibbānaṁ saddānaṁ savanāya piyarūpānaṁ
 kāmūpasañhitānaṁ rajaniyānaṁ no ca kho dibbānaṁ rūpānaṁ dassanāya
 piyarūpānaṁ kāmūpasañhitānaṁ rajaniyānaṁ so uddhamadho tiriyaṁ ekaṁsabhāvite
 samādhimhi dibbānaṁ saddānaṁ savanāya piyarūpānaṁ kāmūpasañhitānaṁ
 rajaniyānaṁ no ca kho dibbānaṁ rūpānaṁ dassanāya piyarūpānaṁ
 kāmūpasañhitānaṁ rajaniyānaṁ uddhamadho tiriyaṁ dibbāni saddāni
 suṇāti piyarūpāni kāmūpasañhitāni rajaniyāni no ca kho dibbāni
 rūpāni passati piyarūpāni kāmūpasañhitāni rajaniyāni taṁ kissa
 hetu evaṁ hetaṁ mahāli hoti bhikkhuno uddhamadho tiriyaṁ ekaṁsabhāvite
 samādhimhi dibbānaṁ saddānaṁ savanāya piyarūpānaṁ kāmūpasañhitānaṁ
 rajaniyānaṁ no ca kho dibbānaṁ rūpānaṁ dassanāya piyarūpānaṁ kāmūpasañhitānaṁ
 rajaniyānaṁ.
-------------------------------------------------
[page 198]
      [248] < PTS. D I , 155 >Idha mahāli bhikkhuno puratthimāya disāya ubhayaṁsabhāvito
 samādhi hoti dibbānañca rūpānaṁ dassanāya piyarūpānaṁ kāmūpasañhitānaṁ
 rajaniyānaṁ dibbānañca saddānaṁ savanāya piyarūpānaṁ kāmūpasañhitānaṁ
 rajaniyānaṁ so puratthimāya disāya ubhayaṁsabhāvite samādhimhi dibbānañca
 rūpānaṁ dassanāya .pe. Dibbānañca saddānaṁ savanāya .pe.
 Puratthimāya disāya dibbāni ca rūpāni passati piyarūpāni kāmūpasañhitāni
 rajaniyāni dibbāni ca saddāni suṇāti piyarūpāni kāmūpasañhitāni
 rajaniyāni taṁ kissa hetu evaṁ hetaṁ mahāli hoti
 bhikkhuno puratthimāya disāya ubhayaṁsabhāvite samādhimhi dibbānañca
 rūpānaṁ dassanāya .pe. Dibbānañca saddānaṁ savanāya piyarūpānaṁ
 kāmūpasañhitānaṁ rajaniyānaṁ.
      [249] Puna caparaṁ mahāli bhikkhuno dakkhiṇāya disāya .pe.
 Pacchimāya disāya .pe. Uttarāya disāya .pe. Uddhamadho
 tiriyaṁ ubhayaṁsabhāvito samādhi hoti dibbānañca rūpānaṁ dassanāya
 piyarūpānaṁ kāmūpasañhitānaṁ rajaniyānaṁ dibbānañca saddānaṁ savanāya
 piyarūpānaṁ kāmūpasañhitānaṁ rajaniyānaṁ so uddhamadho tiriyaṁ ubhayaṁsabhāvite
 samādhimhi dibbānañca rūpānaṁ dassanāya piyarūpānaṁ kāmūpasañhitānaṁ
 rajaniyānaṁ dibbānañca saddānaṁ savanāya piyarūpānaṁ kāmūpasañhitānaṁ
 rajaniyānaṁ uddhamadho tiriyaṁ dibbāni rūpāni passati
 piyarūpāni kāmūpasañhitāni rajaniyāni dibbāni ca saddāni suṇāti
-------------------------------------------------
[page 199]
 Piyarūpāni kāmūpasañhitāni rajaniyāni taṁ kissa hetu evaṁ hetaṁ
 mahāli hoti bhikkhuno uddhamadho tiriyaṁ ubhayaṁsabhāvite samādhimhi
 dibbānañca rūpānaṁ dassanāya piyarūpānaṁ kāmūpasañhitānaṁ rajaniyānaṁ
 dibbānañca saddānaṁ savanāya piyarūpānaṁ kāmūpasañhitānaṁ rajaniyānaṁ
 ayaṁ kho mahāli hetu ayaṁ paccayo yena santāneva sunakkhatto
 licchaviputto dibbāni saddāni na assosi piyarūpāni kāmūpasañhitāni
 rajaniyāni no asantānīti.
      [250] < PTS. D I , 156 >Etāsaṁ nūna bhante samādhibhāvanānaṁ sacchikiriyāhetu bhikkhū
 bhagavati brahmacariyaṁ carantīti. Na kho mahāli etāsaṁ samādhibhāvanānaṁ
 sacchikiriyāhetu bhikkhū mayi brahmacariyaṁ caranti atthi kho mahāli
 aññe dhammā uttaritarā ca paṇītatarā ca yesaṁ sacchikiriyāhetu
 bhikkhū mayi brahmacariyaṁ carantīti. Katame pana bhante dhammā
 uttaritarā ca paṇītatarā ca yesaṁ sacchikiriyāhetu bhikkhū bhagavati
 brahmacariyaṁ carantīti. Idha mahāli bhikkhu tiṇṇaṁ saññojanānaṁ
 parikkhayā sotāpanno hoti avinipātadhammo niyato sambodhiparāyano
 ayaṁ kho mahāli dhammo uttaritaro ca paṇītataro ca
 yassa sacchikiriyāhetu bhikkhū mayi brahmacariyaṁ caranti.
      [251] Puna caparaṁ mahāli bhikkhu tiṇṇaṁ saññojanānaṁ parikkhayā
 rāgadosamohānaṁ tanuttā sakadāgāmī hoti sakideva imaṁ lokaṁ
 āgantvā dukkhassantaṁ karoti ayaṁ kho mahāli dhammo uttaritaro ca
-------------------------------------------------
[page 200]
 Paṇītataro ca yassa sacchikiriyāhetu bhikkhū mayi brahmacariyaṁ caranti.
      [252] Puna caparaṁ mahāli bhikkhu pañcannaṁ orambhāgiyānaṁ
 saññojanānaṁ parikkhayā opapātiko hoti tattha parinibbāyī anāvattidhammo
 tasmā lokā ayaṁ kho mahāli dhammo uttaritaro ca
 paṇītataro ca yassa sacchikiriyāhetu bhikkhū mayi brahmacariyaṁ caranti.
      [253] Puna caparaṁ mahāli bhikkhu āsavānaṁ khayā anāsavaṁ
 cetovimuttiṁ paññāvimuttiṁ diṭṭhe va dhamme sayaṁ abhiññā sacchikatvā
 upasampajja viharati ayaṁpi kho mahāli dhammo uttaritaro ca
 paṇītataro ca yassa sacchikiriyāhetu bhikkhū mayi brahmacariyaṁ caranti
 ime kho te mahāli dhammā uttaritarā ca paṇītatarā ca yesaṁ
 sacchikiriyāhetu bhikkhū mayi brahmacariyaṁ carantīti.
      [254] Atthi nu < PTS. D I , 157 >kho bhante maggo atthi paṭipadā etesaṁ
 dhammānaṁ sacchikiriyāyāti. Atthi kho mahāli maggo atthi paṭipadā
 etesaṁ dhammānaṁ sacchikiriyāyāti. Katamo pana bhante maggo
 katamā paṭipadā etesaṁ dhammānaṁ sacchikiriyāyāti. Ayameva ariyo
 aṭṭhaṅgiko maggo seyyathīdaṁ sammādiṭṭhi sammāsaṅkappo sammāvācā
 sammākammanto sammāājīvo sammāvāyāmo sammāsati sammāsamādhi
 ayaṁ kho mahāli maggo ayaṁ paṭipadā etesaṁ dhammānaṁ
 sacchikiriyāya.
      [255] Ekamidāhaṁ mahāli samayaṁ kosambiyaṁ viharāmi ghositārāme.
-------------------------------------------------
[page 201]
 Athakho dve pabbajitā maṇḍiyo ca paribbājako jāliyo
 ca dārupattikantevāsī yenāhaṁ tenupasaṅkamiṁsu upasaṅkamitvā mayā
 saddhiṁ sammodiṁsu sammodanīyaṁ kathaṁ sārāṇīyaṁ vītisāretvā ekamantaṁ
 aṭṭhaṁsu. Ekamantaṁ ṭhitā kho te dve pabbajitā maṁ etadavocuṁ
 kinnu kho āvuso gotama taṁ jīvaṁ taṁ sarīraṁ udāhu aññaṁ
 jīvaṁ aññaṁ sarīranti. Tenahāvuso suṇātha sādhukaṁ manasikarotha
 bhāsissāmi. Idhāvuso tathāgato loke uppajjati arahaṁ sammāsambuddho
 .pe. (yathā sāmaññaphale evaṁ vitthāretabbaṁ) .pe.
 Evaṁ kho āvuso bhikkhu sīlasampanno hoti .pe. Paṭhamaṁ jhānaṁ
 upasampajja viharati. Yo nu kho āvuso bhikkhu evaṁ jānāti
 evaṁ passati kallannu kho tassetaṁ vacanāya taṁ jīvaṁ taṁ sarīranti
 vā aññaṁ jīvaṁ aññaṁ sarīranti vāti. Yo so āvuso bhikkhu
 evaṁ jānāti evaṁ passati na kallaṁ tassetaṁ vacanāya taṁ jīvaṁ taṁ
 sarīranti vā aññaṁ jīvaṁ aññaṁ sarīranti vā. Ahaṁ kho panetaṁ
 āvuso evaṁ jānāmi < PTS. D I , 158 >evaṁ passāmi atha ca panāhaṁ na vadāmi taṁ
 jīvaṁ taṁ sarīranti vā aññaṁ jīvaṁ aññaṁ sarīranti vāti. Dutiyaṁ
 jhānaṁ. Tatiyaṁ jhānaṁ. Catutthaṁ jhānaṁ upasampajja viharati.
 Yo nu kho āvuso bhikkhu evaṁ jānāti evaṁ passati kallannu kho
 tassetaṁ vacanāya taṁ jīvaṁ taṁ sarīranti vā aññaṁ jīvaṁ aññaṁ
 sarīranti vāti. Yo so āvuso bhikkhu evaṁ jānāti evaṁ
-------------------------------------------------
[page 202]
 Passati na kallaṁ tassetaṁ vacanāya taṁ jīvaṁ taṁ sarīranti vā aññaṁ
 jīvaṁ aññaṁ sarīranti vāti. Ahaṁ kho panetaṁ āvuso evaṁ
 jānāmi evaṁ passāmi atha ca panāhaṁ na vadāmi taṁ jīvaṁ taṁ sarīranti
 vā aññaṁ jīvaṁ aññaṁ sarīranti vāti. Ñāṇadassanāya cittaṁ
 abhinīharati abhininnāmeti. Yo nu kho āvuso bhikkhu .pe. Nāparaṁ
 itthattāyāti pajānāti. Yo nu kho āvuso bhikkhu evaṁ jānāti
 evaṁ passati kallaṁ nu kho tassetaṁ vacanāya taṁ jīvaṁ taṁ sarīranti vā
 aññaṁ jīvaṁ aññaṁ sarīranti vāti. Yo so āvuso bhikkhu evaṁ
 jānāti evaṁ passati na kallaṁ tassetaṁ vacanāya taṁ jīvaṁ taṁ
 sarīranti vā aññaṁ jīvaṁ aññaṁ sarīranti vāti. Ahaṁ kho panetaṁ
 āvuso evaṁ jānāmi evaṁ passāmi atha ca panāhaṁ na vadāmi
 taṁ jīvaṁ taṁ sarīranti vā aññaṁ jīvaṁ aññaṁ sarīranti vāti.
 Idamavoca bhagavā. Attamano oṭṭhaddho licchavi bhagavato bhāsitaṁ
 abhinandīti.
                   Mahālisuttaṁ chaṭṭhaṁ niṭṭhitaṁ.
                     --------------< PTS. D I , 159 >
-------------------------------------------------
[page 203]
                      Jāliyasuttaṁ sattamaṁ
      [256] Evamme sutaṁ. Ekaṁ samayaṁ bhagavā kosambiyaṁ viharati
 ghositārāme. Athakho dve pabbajitā maṇḍiyo ca paribbājako
 jāliyo ca dārupattikantevāsī yena bhagavā tenupasaṅkamiṁsu upasaṅkamitvā
 bhagavatā saddhiṁ sammodiṁsu sammodanīyaṁ kathaṁ sārāṇīyaṁ vītisāretvā
 ekamantaṁ aṭṭhaṁsu. Ekamantaṁ ṭhitā kho te dve pabbajitā
 bhagavantaṁ etadavocuṁ kinnu kho āvuso bho gotama taṁ jīvaṁ taṁ
 sarīraṁ udāhu aññaṁ jīvaṁ aññaṁ sarīranti. Tenahāvuso suṇātha
 sādhukaṁ manasikarotha bhāsissāmīti. Evamāvusoti kho te dve
 pabbajitā bhagavato paccassosuṁ. Bhagavā etadavoca idha āvuso
 tathāgato loke uppajjati arahaṁ sammāsambuddho .pe. (yathā
 sāmaññaphale evaṁ vitthāretabbaṁ) .pe. Evaṁ kho āvuso bhikkhu
 sīlasampanno hoti. Paṭhamaṁ jhānaṁ upasampajja viharati.
      [257] Yo nu kho āvuso bhikkhu evaṁ jānāti evaṁ passati
 kallannu kho tassetaṁ vacanāya taṁ jīvaṁ taṁ sarīranti vā aññaṁ jīvaṁ
 aññaṁ sarīranti vāti. Yo so āvuso bhikkhu evaṁ jānāti
 evaṁ passati na kallaṁ tassetaṁ vacanāya .pe. Ahaṁ kho panetaṁ< PTS. D I , 160 >
 āvuso evaṁ jānāmi evaṁ passāmi atha ca panāhaṁ na vadāmi
 taṁ jīvaṁ taṁ sarīranti vā aññaṁ jīvaṁ aññaṁ sarīranti vāti. Dutiyaṁ
-------------------------------------------------
[page 204]
 Jhānaṁ. Tatiyaṁ jhānaṁ. Catutthaṁ jhānaṁ upasampajja viharati.
      [258] Yo nu kho āvuso bhikkhu evaṁ jānāti evaṁ passati
 kallaṁ nu kho tassetaṁ vacanāya taṁ jīvaṁ taṁ sarīranti vā aññaṁ jīvaṁ
 aññaṁ sarīranti vāti. Yo so āvuso bhikkhu evaṁ jānāti evaṁ
 passati na kallaṁ tassetaṁ vacanāya taṁ jīvaṁ taṁ sarīranti vā aññaṁ
 jīvaṁ aññaṁ sarīranti vā. Ahaṁ kho panetaṁ āvuso evaṁ jānāmi
 evaṁ passāmi atha ca panāhaṁ na vadāmi taṁ jīvaṁ taṁ sarīranti
 vā aññaṁ jīvaṁ aññaṁ sarīranti vāti. Ñāṇadassanāya cittaṁ
 abhinīharati abhininnāmeti. Yo nu kho āvuso bhikkhu .pe.
 Nāparaṁ itthattāyāti pajānāti.
      [259] Yo nu kho āvuso bhikkhu evaṁ jānāti evaṁ passati
 kallaṁ nu kho tassetaṁ vacanāya taṁ jīvaṁ taṁ sarīranti vā aññaṁ jīvaṁ
 aññaṁ sarīranti vāti. Yo so āvuso bhikkhu evaṁ jānāti evaṁ
 passati na kallaṁ tassetaṁ vacanāya taṁ jīvaṁ taṁ sarīranti vā aññaṁ
 jīvaṁ aññaṁ sarīranti vāti. Ahaṁ kho panetaṁ āvuso evaṁ jānāmi
 evaṁ passāmi atha ca panāhaṁ na vadāmi taṁ jīvaṁ taṁ sarīranti vā
 aññaṁ jīvaṁ aññaṁ sarīranti vāti. Idamavoca bhagavā. Attamanā
 te dve pabbajitā bhagavato bhāsitaṁ abhinandunti.
                   Jāliyasuttaṁ sattamaṁ niṭṭhitaṁ.
                     ---------------< PTS. D I , 161 >
-------------------------------------------------
[page 205]
                    Mahāsīhanādasuttaṁ aṭṭhamaṁ
      [260] Evamme sutaṁ. Ekaṁ samayaṁ bhagavā ujuññāyaṁ viharati
 kaṇṇakathale migadāye. Athakho acelo kassapo yena bhagavā
 tenupasaṅkami upasaṅkamitvā bhagavatā saddhiṁ sammodi sammodanīyaṁ kathaṁ
 sārāṇīyaṁ vītisāretvā ekamantaṁ aṭṭhāsi. Ekamantaṁ ṭhito kho
 acelo kassapo bhagavantaṁ etadavoca sutametaṁ bho gotama samaṇo
 gotamo sabbantapaṁ garahati sabbantapassiṁ lūkhājīviṁ ekaṁsena upakkosati
 upavadatīti ye te bho gotama evamāhaṁsu samaṇo gotamo
 sabbantapaṁ garahati sabbantapassiṁ lūkhājīviṁ ekaṁsena upakkosati
 upavadatīti kacci te bhoto gotamassa vuttavādino na ca bhavantaṁ
 gotamaṁ abhūtena abbhācikkhanti dhammassa ca anudhammaṁ byākaronti
 na ca koci sahadhammiko vādānuvādo gārayhaṁ ṭhānaṁ āgacchati
 anabbhakkhātukāmā hi mayaṁ bhavantaṁ gotamanti. Ye te kassapa
 evamāhaṁsu samaṇo gotamo sabbantapaṁ garahati sabbantapassiṁ lūkhājīviṁ
 ekaṁsena upakkosati upavadatīti < PTS. D I , 162 >na me te vuttavādino abbhācikkhanti
 na ca maṁ te asatā abhūtena. Idhāhaṁ kassapa ekaccaṁ tapassiṁ
 lūkhājīviṁ passāmi dibbena cakkhunā visuddhena atikkantamānusakena
 kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannaṁ idha
 panāhaṁ kassapa ekaccaṁ tapassiṁ lūkhājīviṁ passāmi dibbena cakkhunā
-------------------------------------------------
[page 206]
 Visuddhena atikkantamānusakena kāyassa bhedā paraṁ maraṇā sugatiṁ
 saggaṁ lokaṁ upapannaṁ. Idha panāhaṁ kassapa ekaccaṁ tapassiṁ
 appadukkhavihāriṁ passāmi dibbena cakkhunā visuddhena atikkantamānusakena
 kāyassa bhedā paraṁ maraṇā apāyaṁ duggatiṁ vinipātaṁ
 nirayaṁ upapannaṁ. Idha panāhaṁ kassapa ekaccaṁ tapassiṁ appadukkhavihāriṁ
 passāmi dibbena cakkhunā visuddhena atikkantamānusakena
 kāyassa bhedā paraṁ maraṇā sugatiṁ saggaṁ lokaṁ upapannaṁ. Sohaṁ
 kassapa imesaṁ tapassīnaṁ evaṁ āgatiñca gatiñca cutiñca upapattiñca
 yathābhūtaṁ pajānāmi sohaṁ kiṁ sabbantapaṁ garahissāmi sabbantapassiṁ
 lūkhājīviṁ ekaṁsena upakkosissāmi upavadissāmi.
      [261] Santi kassapa eke samaṇabrāhmaṇā paṇḍitā nipuṇā
 kataparappavādā vālavedhirūpā te bhindantā maññe caranti paññāgatena
 diṭṭhigatāni. Tehipime saddhiṁ ekaccesu ṭhānesu samenti
 ethaccesu ṭhānesu na samenti. Yante ekaccaṁ 1- vadenti sādhūti
 mayaṁpi taṁ ekaccaṁ vadema sādhūti. Yante ekaccaṁ vadenti na
 sādhūti mayaṁpi taṁ ekaccaṁ vadema na sādhūti. Yante ekaccaṁ
 vadenti sādhūti mayaṁ taṁ ekaccaṁ vadema na sādhūti. Yante ekaccaṁ
 vadenti na sādhūti mayaṁ taṁ ekaccaṁ vadema sādhūti. Yaṁ mayaṁ
 ekaccaṁ vadema sādhūti parepi taṁ ekaccaṁ vadenti sādhūti. Yaṁ

  *  *  *  *  *  *
  Footnote:1 < PTS. D I , 163 >Sī. yantekacce.
-------------------------------------------------
[page 207]
 Mayaṁ ekaccaṁ vadema na sādhūti parepi taṁ ekaccaṁ vadenti na
 sādhūti. Yaṁ mayaṁ ekaccaṁ vadema sādhūti parepi taṁ ekaccaṁ
 vadenti na sādhūti. Yaṁ mayaṁ ekaccaṁ vadema na sādhūti parepi
 taṁ ekaccaṁ vadenti sādhūti. Tyāhaṁ upasaṅkamitvā evaṁ vadāmi
 yesu no āvuso ṭhānesu na samenti tiṭṭhantu tāni ṭhānāni yesu
 ṭhānesu samenti tattha viññū samanuyuñjantaṁ samanuggāhantaṁ samanubhāsantaṁ
 satthārā vā satthāraṁ saṁghena vā saṁghaṁ ye imesaṁ bhavataṁ
 dhammā akusalā akusalasaṁkhātā sāvajjā sāvajjasaṁkhātā asevitabbā
 asevitabbasaṁkhātā nālamariyā nālamariyasaṁkhātā kaṇhā kaṇhasaṁkhātā
 ko ime dhamme anavasesaṁ pahāya vattati samaṇo gotamo pare
 vā pana bhonto gaṇācariyāti.
      [262] Ṭhānaṁ kho panetaṁ kassapa vijjati yaṁ viññū samanuyuñjantā
 samanuggāhantā samanubhāsantā evaṁ vadeyyuṁ ye imesaṁ bhavataṁ
 dhammā akusalā akusalasaṁkhātā sāvajjā sāvajjasaṁkhātā asevitabbā
 asevitabbasaṁkhātā nālamariyā nālamariyasaṁkhātā kaṇhā kaṇhasaṁkhātā
 samaṇo gotamo ime dhamme anavasesaṁ pahāya vattati yaṁ vā pana
 bhonto pare gaṇācariyāti. Itiha kassapa viññū samanuyuñjantā
 samanuggāhantā samanubhāsantā amhe va tattha yebhuyyena pasaṁseyyuṁ.
      [263] Aparaṁpi no kassapa viññū samanuyuñjantaṁ samanuggāhantaṁ
 samanubhāsantaṁ satthārā vā satthāraṁ saṁghena vā saṁghaṁ ye imesaṁ
-------------------------------------------------
[page 208]
 Bhavataṁ dhammā kusalā kusalasaṁkhātā anavajjasaṁkhātā
 sevitabbā sevitabbasaṁkhātā alamariyā alamariyasaṁkhātā sukkā
 sukkasaṁkhātā ko ime dhamme anavasesaṁ bhonto samādāya vattati
 samaṇo gotamo < PTS. D I , 164 >pare vā pana bhonto gaṇācariyāti. Ṭhānaṁ kho
 panetaṁ kassapa vijjati yaṁ viññū samanuyuñjantā samanuggāhantā
 samanubhāsantā evaṁ vadeyyuṁ ye imesaṁ bhavataṁ dhammā kusalā
 kusalasaṁkhātā anavajjā anavajjasaṁkhātā sevitabbā sevitabbasaṁkhātā
 alamariyā alamariyasaṁkhātā sukkā sukkasaṁkhātā samaṇo gotamo
 ime dhamme anavasesaṁ samādāya vattati yaṁ vā pana bhonto pare
 gaṇācariyāti. Itiha kassapa viññū samanuyuñjantā samanuggāhantā
 samanubhāsantā amhe va tattha yebhuyyena pasaṁseyyuṁ.
      [264] Aparaṁpi no kassapa viññū samanuyuñjantaṁ samanuggāhantaṁ
 samanubhāsantaṁ satthārā vā satthāraṁ saṁghena vā saṁghaṁ ye imesaṁ
 bhavataṁ dhammā kusalā kusalasaṁkhātā sāvajjā sāvajjasaṁkhātā
 asevitabbā asevitabbasaṁkhātā nālamariyā nālamariyasaṁkhātā kaṇhā
 kaṇhasaṁkhātā ko ime dhamme anavasesaṁ pahāya vattati gotamasāvakasaṁgho
 vā pare vā pana bhonto gaṇācariyasāvakasaṁghāti.
 Ṭhānaṁ kho panetaṁ kassapa vijjati yaṁ viññū samanuyuñjantā
 samanuggāhantā samanubhāsantā evaṁ vadeyyuṁ ye imesaṁ bhavataṁ
 dhammā akusalā akusalasaṁkhātā sāvajjā sāvajjasaṁkhātā asevitabbā
-------------------------------------------------
[page 209]
 Asevitabbasaṁkhātā nālamariyā nālamariyasaṁkhātā kaṇhā kaṇhasaṁkhātā
 gotamasāvakasaṁgho ime dhamme anavasesaṁ pahāya vattati yaṁ vā
 pana bhonto pare gaṇācariyasāvakasaṁghāti. Itiha kassapa viññū
 samanuyuñjantā samanuggāhantā samanubhāsantā amhe va tattha< PTS. D I , 165 >
 yebhuyyena pasaṁseyyuṁ.
      [265] Aparaṁpi no kassapa viññū samanuyuñjantaṁ samanuggāhantaṁ
 samanubhāsantaṁ satthārā vā satthāraṁ saṁghena vā saṁghaṁ ye imesaṁ
 bhavataṁ dhammā kusalā kusalasaṁkhātā anavajjā anavajjasaṁkhātā
 sevitabbā sevitabbasaṁkhātā alamariyā alamariyasaṁkhātā sukkā
 sukkasaṁkhātā ko ime dhamme anavasesaṁ samādāya vattati gotamasāvakasaṁgho
 vā pare vā pana bhonto gaṇācariyasāvakasaṁghāti.
 Ṭhānaṁ kho panetaṁ kassapa vijjati yaṁ viññū samanuyuñjantā
 samanuggāhantā samanubhāsantā evaṁ vadeyyuṁ ye imesaṁ bhavataṁ dhammā
 kusalā kusalasaṁkhātā anavajjā anavajjasaṁkhātā sevitabbā sevitabbasaṁkhātā
 alamariyā alamariyasaṁkhātā sukkā sukkasaṁkhātā gotamasāvakasaṁgho
 ime dhamme anavasesaṁ samādāya vattati yaṁ vā pana
 bhonto pare gaṇācariyasāvakasaṁghāti. Itiha kassapa viññū
 samanuyuñjantā samanuggāhantā samanubhāsantā amhe va tattha
 yebhuyyena pasaṁseyyuṁ. Atthi kassapa maggo atthi paṭipadā
 yathāpaṭipanno sāmaññeva ñassati sāmaṁ dakkhati samaṇo gotamo
-------------------------------------------------
[page 210]
 Kālavādī bhūtavādī atthavādī dhammavādī vinayavādīti. Katamo ca
 kassapa maggo katamā ca paṭipadā yathāpaṭipanno sāmaññeva
 ñassati sāmaṁ dakkhati samaṇo gotamo kālavādī bhūtavādī atthavādī
 dhammavādī vinayavādīti. Ayameva ariyo aṭṭhaṅgiko maggo seyyathīdaṁ
 sammādiṭṭhi sammāsaṅkappo sammāvācā sammākammanto sammāājīvo
 sammāvāyāmo sammāsati sammāsamādhi. Ayaṁ kho kassapa
 maggo ayaṁ paṭipadā yathāpaṭipanno sāmaññeva ñassati sāmaṁ
 dakkhati samaṇo gotamo kālavādī bhūtavādī atthavādī dhammavādī
 vinayavādīti.
      [266] Evaṁ vutte acelo kassapo bhagavantaṁ etadavoca imepi
 kho āvuso gotama tapopakkamā etesaṁ samaṇabrāhmaṇānaṁ sāmaññasaṁkhātā
 ca brahmaññasaṁkhātā ca acelako ca hoti muttācāro
 hatthāvalekhano na ehibhadantiko na tiṭṭhabhadantiko nābhihataṁ na
 uddissa kataṁ na nimantanaṁ sādiyati so na kumbhimukhā paṭiggaṇhāti
 na kalopimukhā paṭiggaṇhāti na eḷakamantaraṁ na daṇḍakamantaraṁ na
 musalamantaraṁ na dvinnaṁ bhuñjamānānaṁ na gabbhiniyā na pāyamānāya
 na purisantaragatāya na saṁkittīsu na yattha sā upaṭṭhito hoti na
 yattha makkhikā saṇḍasaṇḍacārinī na macchaṁ na maṁsaṁ na suraṁ na
 merayaṁ na thusodakaṁ pivati. So ekāgāriko vā hoti ekālopiko
 dvāgāriko vā hoti dvālopiko sattāgāriko vā hoti sattālopiko
-------------------------------------------------
[page 211]
 Ekissāpi dattiyā yāpeti dvīhipi dattīhi yāpeti sattahipi
 dattīhi yāpeti ekāhikaṁpi āhāraṁ āhāreti dvīhikaṁpi āhāraṁ
 āhāreti sattāhikaṁpi āhāraṁ āhāreti. Iti evarūpaṁ addhamāsikaṁpi
 pariyāyabhattabhojanānuyogamanuyutto viharati imepi kho āvuso gotama
 tapopakkamā etesaṁ samaṇabrāhmaṇānaṁ sāmaññasaṁkhātā ca brahmaññasaṁkhātā
 ca sākabhakkho vā hoti sāmākabhakkho vā hoti nivārabhakkho
 vā hoti daddulabhakkho vā hoti niyāsabhakkho vā hoti
 hatabhakkho vā hoti kaṇṇabhakkho vā hoti ācāmabhakkho vā
 hoti piññākabhakkho vā hoti tiṇabhakkho vā hoti gomayabhakkho
 vā hoti vanamūlaphalāhāro yāpeti pavattaphalabhojī. Ime kho
 āvuso gotama tapopakkamā etesaṁ samaṇabrāhmaṇānaṁ sāmaññasaṁkhātā
 ca brahmaññasaṁkhātā < PTS. D I , 167 >ca sāṇānipi dhāreti masāṇānipi
 dhāreti chavadussānipi dhāreti paṁsukūlānipi dhāreti tiriṭānipi dhāreti
 ajinānipi dhāreti ajinakkhipaṁpi dhāreti kusacīraṁpi dhāreti vākacīraṁpi
 dhāreti phalakacīraṁpi dhāreti kesakambalaṁpi dhāreti vālakambalaṁpi dhāreti
 ulūkapakkhaṁpi dhāreti kesamassulocakopi hoti kesamassulocanānuyogamanuyutto
 ubbhaṭṭhakopi hoti āsanapaṭikkhitto ukkuṭikopi hoti
 ukkuṭikappadhānamanuyutto kaṇṭakapassayikopi hoti kaṇṭakapassaye
 seyyaṁ kappeti phalakaseyyaṁpi kappeti taṇḍilaseyyaṁpi kappeti
 ekapassayikopi hoti rajojalladharo abbhokāsiko hoti yathāsanthatiko
-------------------------------------------------
[page 212]
 Vekaṭikopi hoti vikaṭabhojanānuyogamanuyutto āpānakopi
 hoti āpānakamanuyutto sāyaṁ tatiyakaṁpi udakorohanānuyogamanuyutto
 viharatīti.
      [267] Acelako cepi kassapa hoti muttācāro hatthāvalekhano
 .pe. Iti evarūpaṁ addhamāsikaṁpi pariyāyabhattabhojanānuyogamanuyutto
 viharati. Tassa vāyaṁ sīlasampadā cittasampadā paññāsampadā
 abhāvitā hoti asacchikatā. Athakho so ārakā ca sāmaññā
 ārakā ca brahmaññā. Yato kho kassapa bhikkhu averaṁ abyāpajjhaṁ
 mettacittaṁ bhāveti āsavānañca khayā anāsavañcetovimuttiṁ paññāvimuttiṁ
 diṭṭhe va dhamme sayaṁ abhiññā sacchikatvā upasampajja
 viharati. Ayaṁ vuccati kassapa bhikkhu samaṇo itipi brāhmaṇo
 itipi. Sākabhakkho cepi kassapa hoti sāmākabhakkho .pe.
 Vanamūlaphalāhāro yāpeti pavattaphalabhojī. Tassa vāyaṁ sīlasampadā
 cittasampadā paññāsampadā abhāvitā hoti asacchikatā. Athakho
 so ārakā ca sāmaññā ārakā < PTS. D I , 168 >ca brahmaññā. Yato kho
 kassapa bhikkhu averaṁ abyāpajjhaṁ mettacittaṁ bhāveti āsavānañca
 khayā anāsavañcetovimuttiṁ paññāvimuttiṁ diṭṭhe va dhamme sayaṁ
 abhiññā sacchikatvā upasampajja viharati. Ayaṁ vuccati kassapa
 bhikkhu samaṇo itipi brāhmaṇo itipi. Sāṇāni cepi kassapa
 dhāreti masāṇānipi dhāreti .pe. Sāyaṁ tatiyakaṁpi udakorohanānuyogamanuyutto
-------------------------------------------------
[page 213]
 Viharati. Tassa vāyaṁ sīlasampadā cittasampadā
 paññāsampadā abhāvitā hoti asacchikatā. Athakho so
 ārakā ca sāmaññā ārakā ca brahmaññā. Yato kho kassapa
 bhakkhu averaṁ abyāpajjhaṁ mettacittaṁ bhāveti āsavānañca khayā
 anāsavañcetovimuttiṁ paññāvimuttiṁ diṭṭhe va dhamme sayaṁ abhiññā
 sacchikatvā upasampajja viharati. Ayaṁ vuccati kassapa bhikkhu
 samaṇo itipi brāhmaṇo itipīti.
      [268] Evaṁ vutte acelo kassapo bhagavantaṁ etadavoca
 dukkaraṁ bho gotama sāmaññaṁ dukkaraṁ brahmaññanti. Pakati kho
 esā kassapa lokasmiṁ dukkaraṁ sāmaññaṁ dukkaraṁ brahmaññanti.
 Acelako cepi kassapa hoti muttācāro hatthāvalekhano .pe.
 Iti evarūpaṁ addhamāsikaṁpi pariyāyabhattabhojanānuyogamanuyutto viharati.
 Imāya ca kassapa mattāya iminā ca tapopakkamena sāmaññaṁ vā
 abhavissa brahmaññaṁ vā dukkaraṁ sudukkaraṁ netaṁ abhavissa kallaṁ
 vacanāya dukkaraṁ sāmaññaṁ dukkaraṁ brahmaññanti sakkā ca panetaṁ
 abhavissa kātuṁ gahapatinā vā gahapatiputtena vā antamaso
 kumbhadāsiyāpi handāhaṁ acelako homi muttācāro hatthāvalekhano
 .pe. Iti evarūpaṁ addhamāsikaṁpi pariyāyabhattabhojanānuyogamanuyutto
 viharāmīti. Yasmā ca kho kassapa aññatreva imāya ca mattāya
 aññatra iminā ca tapopakkamena sāmaññaṁ vā hoti brahmaññaṁ
-------------------------------------------------
[page 214]
 Vā dukkaraṁ sudukkaraṁ tasmā etaṁ kallaṁ vacanāya dukkaraṁ sāmaññaṁ
 dukkaraṁ brahmaññanti. Yato kho kassapa bhikkhu averaṁ abyāpajjhaṁ
 mettacittaṁ bhāveti āsavānañca khayā anāsavañcetovimuttiṁ paññāvimuttiṁ
 diṭṭhe va dhamme sayaṁ abhiññā sacchikatvā upasampajja
 viharati. Ayaṁ vuccati kassapa bhikkhu samaṇo itipi brāhmaṇo
 itipi. Sākabhakkho cepi kassapa hoti sāmākabhakkho .pe.
 Vanamūlaphalāhāro yāpeti pavattaphalabhojī. Imāya ca kassapa mattāya
 iminā ca tapopakkamena sāmaññaṁ vā abhavissa brahmaññaṁ vā
 dukkaraṁ sudukkaraṁ netaṁ abhavissa kallaṁ vacanāya dukkaraṁ sāmaññaṁ
 dukkaraṁ brahmaññanti. Sakkā ca panetaṁ abhavissa kātuṁ gahapatinā
 vā gahapatiputtena vā antamaso kumbhadāsiyāpi handāhaṁ sākabhakkho
 homi sāmākabhakkho vā .pe. Vanamūlaphalāhāro yāpemi pavattaphalabhojīti.
 Yasmā ca kho kassapa aññatreva imāya mattāya
 aññatra iminā ca tapopakkamena sāmaññaṁ vā hoti brahmaññaṁ
 vā dukkaraṁ sudukkaraṁ tasmā etaṁ kallaṁ vacanāya dukkaraṁ sāmaññaṁ
 dukkaraṁ brahmaññanti. Yato kho kassapa bhikkhu averaṁ abyāpajjhaṁ
 mettacittaṁ bhāveti āsavānañca khayā anāsavañcetovimuttiṁ paññāvimuttiṁ
 diṭṭhe va dhamme sayaṁ abhiññā sacchikatvā upasampajja
 viharati. Ayaṁ vuccati kassapa bhikkhu samaṇo itipi brāhmaṇo
 itipi. Sāṇāni cepi kassapa dhāreti masāṇānipi dhāreti .pe.
-------------------------------------------------
[page 215]
 Sāyaṁ tatiyakaṁpi udakorohanānuyogamanuyutto viharati. Imāya ca
 kassapa mattāya iminā ca tapopakkamena sāmaññaṁ vā abhavissa
 brahmaññaṁ vā dukkaraṁ sudukkaraṁ netaṁ abhavissa kallaṁ vacanāya
 dukkaraṁ sāmaññaṁ dukkaraṁ brahmaññanti. Sakkā ca panetaṁ
 abhavissa kātuṁ gahapatinā vā gahapatiputtena vā antamaso kumbhadāsiyāpi
 handāhaṁ sāṇānipi dhāremi masāṇānipi dhāremi .pe.
 Sāyaṁ tatiyakaṁpi udakorohanānuyogamanuyutto viharāmīti. Yasmā ca
 kho kassapa aññatreva imāya ca mattāya aññatra iminā ca
 tapopakkamena sāmaññaṁ vā hoti brahmaññaṁ vā dukkaraṁ sudukkaraṁ
 tasmā etaṁ kallaṁ vacanāya dukkaraṁ sāmaññaṁ dukkaraṁ brahmaññanti.
 Yato kho kassapa bhikkhu averaṁ abyāpajjhaṁ mettacittaṁ bhāveti
 āsavānañca khayā anāsavañcetovimuttiṁ paññāvimuttiṁ diṭṭhe va
 dhamme < PTS. D I , 170 >sayaṁ abhiññā sacchikatvā upasampajja viharati. Ayaṁ vuccati
 kassapa bhikkhu samaṇo itipi brāhmaṇo itipīti.
      [269] Evaṁ vutte acelo kassapo bhagavantaṁ etadavoca
 dujjāno bho gotama samaṇo dujjāno brāhmaṇoti. Pakati kho
 esā kassapa lokasmiṁ dujjāno samaṇo dujjāno brāhmaṇoti.
 Acelako cepi kassapa hoti muttācāro hatthāvalekhano .pe.
 Iti evarūpaṁ addhamāsikaṁpi pariyāyabhattabhojanānuyogamanuyutto viharati
 imāya ca kassapa mattāya iminā ca tapopakkamena samaṇo vā
-------------------------------------------------
[page 216]
 Abhavissa brāhmaṇo vā dujjāno sudujjāno netaṁ abhavissa kallaṁ
 vacanāya dujjāno samaṇo dujjāno brāhmaṇoti. Sakkā ca
 panetaṁ abhavissa ñātuṁ gahapatinā vā gahapatiputtena vā antamaso
 kumbhadāsiyāpi ayaṁpi acelo muttācāro hatthāvalekhano .pe. Iti
 evarūpaṁ addhamāsikaṁpi pariyāyabhattabhojanānuyogamanuyutto viharatīti.
 Yasmā ca kho kassapa aññatreva imāya ca mattāya aññatra
 iminā ca tapopakkamena samaṇo vā hoti brāhmaṇo vā dujjāno
 sudujjāno tasmā etaṁ kallaṁ vacanāya dujjāno samaṇo dujjāno
 brāhmaṇoti. Yato kho kassapa bhikkhu averaṁ abyāpajjhaṁ mettacittaṁ
 bhāveti āsavānañca khayā anāsavañcetovimuttiṁ paññāvimuttiṁ diṭṭhe
 va dhamme sayaṁ abhiññā sacchikatvā upasampajja viharati. Ayaṁ
 vuccati kassapa bhikkhu samaṇo itipi brāhmaṇo itipi. Sākabhakkho
 cepi kassapa hoti sāmākabhakkho .pe. Vanamūlaphalāhāro yāpeti
 pavattaphalabhojī. Imāya ca kassapa mattāya iminā ca tapopakkamena
 samaṇo vā abhavissa brāhmaṇo vā dujjāno sudujjāno netaṁ
 abhavissa kallaṁ vacanāya dujjāno samaṇo dujjāno brāhmaṇoti.
 Sakkā ca paneso abhavissa ñātuṁ gahapatinā vā gahapatiputtena
 vā antamaso kumbhadāsiyāpi ayaṁ sākabhakkho vā hoti sāmākabhakkho
 .pe. Vanamūlaphalāhāro yāpeti pavattaphalabhojīti. Yasmā ca
 kho kassapa aññatreva imāya ca mattāya aññatra iminā ca
-------------------------------------------------
[page 217]
 Tapopakkamena samaṇo vā hoti brāhmaṇo vā dujjāno sudujjāno< PTS. D I , 171 >
 tasmā etaṁ kallaṁ vacanāya dujjāno samaṇo dujjāno brāhmaṇoti.
 Yato ca kho kassapa bhikkhu averaṁ abyāpajjhaṁ mettacittaṁ bhāveti
 āsavānañca khayā anāsavañcetovimuttiṁ paññāvimuttiṁ diṭṭhe va dhamme
 sayaṁ abhiññā sacchikatvā upasampajja viharati. Ayaṁ vuccati
 kassapa bhikkhu samaṇo itipi brāhmaṇo itipi. Sāṇāni
 cepi kassapa dhāreti masāṇānipi dhāreti .pe. Sāyaṁ tatiyakaṁpi
 udakorohanānuyogamanuyutto viharati. Imāya ca kassapa mattāya
 iminā ca tapopakkamena samaṇo vā abhavissa brāhmaṇo vā
 dujjāno sudujjāno netaṁ abhavissa kallaṁ vacanāya dujjāno samaṇo
 dujjāno brāhmaṇoti. Sakkā ca paneso abhavissa ñātuṁ
 gahapatinā vā gahapatiputtena vā antamaso kumbhadāsiyāpi ayaṁ
 sāṇānipi dhāreti masāṇānipi dhāreti .pe. Sāyaṁ tatiyakaṁpi
 udakorohanānuyogamanuyutto viharatīti. Yasmā ca kho kassapa
 aññatreva imāya ca mattāya aññatra iminā ca tapopakkamena
 samaṇo vā hoti brāhmaṇo vā dujjāno sudujjāno tasmā
 etaṁ kallaṁ vacanāya dujjāno samaṇo dujjāno brāhmaṇoti
 yato ca kho kassapa bhikkhu averaṁ abyāpajjhaṁ mettacittaṁ bhāveti
 āsavānañca khayā anāsavañcetovimuttiṁ paññāvimuttiṁ diṭṭhe va
 dhamme sayaṁ abhiññā sacchikatvā upasampajja viharati. Ayaṁ vuccati
-------------------------------------------------
[page 218]
 Kassapa bhikkhu samaṇo itipi brāhmaṇo itipīti.
      [270] Evaṁ vutte acelo kassapo bhagavantaṁ etadavoca katamā
 pana sā bho gotama sīlasampadā katamā cittasampadā katamā
 paññāsampadāti. Idha kassapa tathāgato loke uppajjati arahaṁ
 sammāsambuddho .pe. Vitthāretabbo. Kathañca kassapa bhikkhu
 sīlasampanno hoti idha kassapa < PTS. D I , 172 >bhikkhu pāṇātipātaṁ pahāya pāṇātipātā
 paṭivirato hoti nihitadaṇḍo nihitasattho lajjī dayāpanno
 sabbapāṇabhūtahitānukampī viharati idaṁpissa hoti sīlasampadāya .pe.
 So iminā ariyena < PTS. D I , 173 >sīlakkhandhena samannāgato ajjhattaṁ anavajjasukhaṁ
 paṭisaṁvedeti evaṁ kassapa bhikkhu sīlasampanno hoti ayaṁ < PTS. D I , 174 >kho sā
 kassapa sīlasampadā .pe. Paṭhamaṁ jhānaṁ upasampajja viharati idaṁpissa
 hoti cittasampadāya ayaṁ kho kassapa cittasampadā .pe. Ñāṇadassanāya
 cittaṁ abhinīharati abhininnāmeti idaṁpissa hoti paññāsampadāya
 .pe. Nāparaṁ itthattāyāti pajānāti idaṁpissa hoti
 paññāsampadā ayaṁ kho kassapa ñāṇasampadā. Imāya ca kassapa
 sīlasampadāya cittasampadāya paññāsampadāya aññā sīlasampadā
 cittasampadā paññāsampadā uttaritarā vā paṇītatarā vā natthi.
      [271] Santi kassapa eke samaṇabrāhmaṇā sīlavādā te
 anekapariyāyena sīlavaṇṇaṁ bhāsanti. Yāvatā kassapa ariyaṁ paramaṁ
 sīlaṁ nāhaṁ tattha attano samasamaṁ samanupassāmi kuto bhiyyo athakho
-------------------------------------------------
[page 219]
 Ahameva tattha bhiyyo yadidaṁ adhisīlaṁ. Santi kassapa eke
 samaṇabrāhmaṇā tapojigucchavādā te anekapariyāyena tapojigucchāya
 vaṇṇaṁ bhāsanti. Yāvatā kassapa ariyā paramā tapojigucchā
 nāhaṁ tattha attano samasamaṁ samanupassāmi kuto bhiyyo athakho
 ahameva tattha bhiyyo yadidaṁ adhijegucchaṁ. Santi kassapa eke
 samaṇabrāhmaṇā paññāvādā te anekapariyāyena paññāya vaṇṇaṁ
 bhāsanti. Yāvatā kassapa ariyā paramā paññā nāhaṁ tattha
 attano samasamaṁ samanupassāmi kuto bhiyyo athakho ahameva tattha
 bhiyyo yadidaṁ adhipaññaṁ. Santi kassapa eke samaṇabrāhmaṇā
 vimuttivādā te anekapariyāyena vimuttiyā vaṇṇaṁ bhāsanti.
 Yāvatā kassapa ariyā paramā vimutti nāhaṁ tattha attano samasamaṁ
 samanupassāmi < PTS. D I , 175 >kuto bhiyyo athakho ahameva tattha bhiyyo yadidaṁ
 adhivimutti.
      [272] Ṭhānaṁ kho panetaṁ kassapa vijjati yaṁ aññatitthiyā
 paribbājakā evaṁ vadeyyuṁ sīhanādaṁ kho samaṇo gotamo nadati
 tañca kho suññāgāre nadati no ca parisāsūti. Te mā
 hevantissu vacanīyā. Sīhanādañca samaṇo gotamo nadati parisāsu
 ca nadati no ca suññāgāre nadatīti evamassu kassapa vacanīyā.
 Ṭhānaṁ kho panetaṁ kassapa vijjati yaṁ aññatitthiyā paribbājakā
 evaṁ vadeyyuṁ sīhanādaṁ samaṇo gotamo nadati parisāsu ca nadati
-------------------------------------------------
[page 220]
 No ca kho visārado nadatīti. Te mā hevantissu vacanīyā.
 Sīhanādañca samaṇo gotamo nadati parisāsu ca nadati visārado ca
 nadatīti evamassu kassapa vacanīyā. Ṭhānaṁ kho panetaṁ kassapa
 vijjati yaṁ aññatitthiyā paribbājakā evaṁ vadeyyuṁ sīhanādañca
 samaṇo gotamo nadati parisāsu ca nadati visārado ca nadati no
 ca kho naṁ pañhaṁ pucchanti pañhañca naṁ pucchanti no ca kho nesaṁ
 pañhaṁ puṭṭho byākaroti pañhañca nesaṁ puṭṭho byākaroti no
 ca pañhassa byākaraṇena cittaṁ ārādheti pañhassa ca byākaraṇena
 cittaṁ ārādheti no ca kho sotabbaṁ maññanti sotabbañcassa
 maññanti no ca kho sutvā pasīdanti sutvā cassa pasīdanti no
 ca kho pasannā pasannākāraṁ karonti pasannā ca pasannākāraṁ
 karonti no ca kho tathattāya paṭipajjanti tathattāya ca paṭipajjanti
 no ca kho paṭipannā ārādhentīti. Te mā hevantissu vacanīyā.
 Sīhanādañca samaṇo gotamo nadati parisāsu ca nadati visārado ca
 nadati pañhañca naṁ pucchanti pañhañca nesaṁ puṭṭho byākaroti
 pañhassa ca veyyākaraṇena cittaṁ ārādheti sotabbañcassa maññanti
 sutvā cassa pasīdanti pasannā ca pasannākāraṁ karonti tathattāya
 paṭipajjanti paṭipannā ca ārādhentīti evamassu < PTS. D I , 176 >kassapa vacanīyā.
 Ekamidāhaṁ kassapa samayaṁ rājagahe viharāmi gijjhakūṭe pabbate.
 Tatra maṁ aññataro te sabrahmacārī nigrodho nāma paribbājako
-------------------------------------------------
[page 221]
 Adhijegucche pañhaṁ pucchi tassāhaṁ adhijegucche pañhaṁ puṭṭho byākāsiṁ
 byākate ca pana me attamano ahosi paraṁ viya mattāyāti.
      [273] Ko hi bhante bhagavato dhammaṁ sutvā na attamano assa
 paraṁ viya mattāya ahaṁpi bhante bhagavato dhammaṁ sutvā attamano
 paraṁ viya mattāya abhikkantaṁ bhante abhikkantaṁ bhante seyyathāpi
 bhante nikkujjitaṁ vā ukkujjeyya paṭicchannaṁ vā vivareyya mūḷhassa
 vā maggaṁ ācikkheyya andhakāre vā telapajjotaṁ dhāreyya cakkhumanto
 rūpāni dakkhantīti evameva bhagavatā anekapariyāyena dhammo desito
 esāhaṁ bhante bhagavantaṁ saraṇaṁ gacchāmi dhammañca bhikkhusaṁghañca
 labheyyāhaṁ bhante bhagavato santike pabbajjaṁ labheyyaṁ upasampadanti.
      [274] Yo kho kassapa aññatitthiyapubbo imasmiṁ dhammavinaye
 ākaṅkhati pabbajjaṁ ākaṅkhati upasampadaṁ so cattāro māse
 parivasati catunnaṁ māsānaṁ accayena āraddhacittā bhikkhū pabbājenti
 upasampādenti bhikkhubhāvāya apica mettha puggalavemattatā viditāti.
 Sace bhante aññatitthiyapubbo imasmiṁ dhammavinaye ākaṅkhati pabbajjaṁ
 ākaṅkhati upasampadaṁ cattāro māse parivasati catunnaṁ māsānaṁ accayena
 āraddhacittā bhikkhū pabbājenti upasampādenti bhikkhubhāvāya ahaṁ
 cattāri vassāni parivasissāmi catunnaṁ vassānaṁ < PTS. D I , 177 >accayena āraddhacittā
 bhikkhū pabbājenti upasampādenti bhikkhubhāvāyāti. Alattha kho
 acelo kassapo bhagavato santike pabbajjaṁ alattha upasampadaṁ.
-------------------------------------------------
[page 222]
 Acirūpasampanno kho panāyasmā kassapo eko vūpakaṭṭho appamatto
 ātāpī pahitatto viharanto nacirasseva yassatthāya kulaputtā sammadeva
 agārasmā anagāriyaṁ pabbajanti tadanuttaraṁ brahmacariyapariyosānaṁ
 diṭṭhe va dhamme sayaṁ abhiññā sacchikatvā upasampajja viharati
 khīṇā jāti vusitaṁ brahmacariyaṁ kataṁ karaṇīyaṁ nāparaṁ itthattāyāti
 abbhaññāsi. Aññataro kho panāyasmā kassapo arahataṁ ahosīti.
                 Mahāsīhanādasuttaṁ aṭṭhamaṁ niṭṭhitaṁ.
                     ---------------< PTS. D I , 178 >
-------------------------------------------------
[page 223]
                     Poṭṭhapādasuttaṁ navamaṁ
      [275] Evamme sutaṁ. Ekaṁ samayaṁ bhagavā sāvatthiyaṁ viharati
 jetavane anāthapiṇḍikassārāme. Tena kho pana samayena poṭṭhapādo
 paribbājako samayappavādake tiṇḍukācire ekasārike mallikārāme
 paṭivasati mahatiyā paribbājakaparisāya saddhiṁ tiṁsamattehi paribbājakasatehi.
 Athakho bhagavā pubbaṇhasamayaṁ nivāsetvā pattacīvaramādāya
 sāvatthiyaṁ piṇḍāya pāvisi. Athakho bhagavato etadahosi atippago
 kho tāva sāvatthiyaṁ piṇḍāya carituṁ yannūnāhaṁ yena samayappavādako
 tiṇḍukāciro ekasāliko mallikārāmo yena poṭṭhapādo paribbājako
 tenupasaṅkameyyanti. Athakho bhagavā yena samayappavādako tiṇḍukāciro
 ekasāliko mallikārāmo tenupasaṅkami.
      [276] Tena kho pana samayena poṭṭhapādo paribbājako mahatiyā
 paribbājakaparisāya saddhiṁ nisinno hoti unnādiniyā uccāsaddamahāsaddāya
 anekavihitaṁ tiracchānakathaṁ kathentiyā. Seyyathīdaṁ. Rājakathaṁ
 corakathaṁ mahāmattakathaṁ < PTS. D I , 179 >senākathaṁ bhayakathaṁ yuddhakathaṁ annakathaṁ pānakathaṁ
 vatthakathaṁ sayanakathaṁ mālākathaṁ gandhakathaṁ ñātikathaṁ yānakathaṁ gāmakathaṁ
 nigamakathaṁ nagarakathaṁ janapadakathaṁ itthīkathaṁ purisakathaṁ surākathaṁ visikhākathaṁ
 kumbhaṭṭhānakathaṁ pubbapetakathaṁ nānattakathaṁ lokakkhāyikaṁ samuddakkhāyikaṁ
 itibhavābhavakathaṁ iti vā. Addasā kho poṭṭhapādo paribbājako
-------------------------------------------------
[page 224]
 Bhagavantaṁ dūrato va āgacchantaṁ disvāna sakaparisaṁ saṇṭhapesi
 appasaddā bhonto hontu mā bhonto saddamakattha ayaṁ samaṇo
 gotamo āgacchati appasaddakāmo kho panāyasmā so appasaddassa
 vaṇṇavādī appevanāma appasaddaṁ parisaṁ viditvā upasaṅkamitabbaṁ
 maññeyyāti. Evaṁ vutte te paribbājakā tuṇhī ahesuṁ.
      [277] Athakho bhagavā yena poṭṭhapādo paribbājako tenupasaṅkami.
 Athakho poṭṭhapādo paribbājako bhagavantaṁ etadavoca etu kho bhante
 bhagavā svāgataṁ bhante bhagavato cirassaṁ kho bhante bhagavā imaṁ
 pariyāyamakāsi yadidaṁ idhāgamanāya nisīdatu bhante bhagavā idamāsanaṁ
 paññattanti. Nisīdi bhagavā paññatte āsane. Poṭṭhapādopi
 kho paribbājako aññataraṁ nīcaṁ āsanaṁ gahetvā ekamantaṁ nisīdi.
 Ekamantaṁ nisinnaṁ kho poṭṭhapādaṁ paribbājakaṁ bhagavā etadavoca
 kāya nottha poṭṭhapāda etarahi kathāya sannisinnā kā ca pana
 vo antarākathā vippakatāti.
      [278] Evaṁ vutte poṭṭhapādo paribbājako bhagavantaṁ etadavoca
 tiṭṭhatesā bhante kathā yāya mayaṁ etarahi kathāya sannisinnā
 nesā bhante kathā bhagavato < PTS. D I , 180 >dullabhā bhavissati pacchāpi savanāya
 purimāni bhante divasāni purimatarāni nānātitthiyānaṁ samaṇabrāhmaṇānaṁ
 kotuhalasālāya sannisinnānaṁ sannipatitānaṁ abhisaññānirodhe kathā
 udapādi kathaṁ nu kho bho abhisaññānirodho hotīti tatrekacce
-------------------------------------------------
[page 225]
 Evamāhaṁsu ahetu appaccayā purisassa saññā uppajjatipi nirujjhatipi
 yasmiṁ samaye uppajjati saññī tasmiṁ samaye hoti yasmiṁ samaye
 nirujjhati asaññī tasmiṁ samaye hotīti ittheke abhisaññānirodhaṁ
 paññapenti tamañño evamāha na kho pana metaṁ bho evaṁ bhavissati
 saññā hi bho purisassa attā so ca kho upetipi apetipi
 yasmiṁ samaye upeti saññī tasmiṁ samaye hoti yasmiṁ samaye apeti
 asaññī tasmiṁ samaye hotīti ittheke abhisaññānirodhaṁ paññapenti
 tamañño evamāha na kho pana metaṁ bho evaṁ bhavissati santi hi
 bho samaṇabrāhmaṇā mahiddhikā mahānubhāvā te imassa purisassa
 saññaṁ upakaḍḍhantipi apakaḍḍhantipi yasmiṁ samaye upakaḍḍhanti
 saññī tasmiṁ samaye hoti yasmiṁ samaye apakaḍḍhanti asaññī
 tasmiṁ samaye hotīti ittheke abhisaññānirodhaṁ paññapenti tamañño
 evamāha na kho pana metaṁ bho evaṁ bhavissati santi hi bho devā
 mahiddhikā mahānubhāvā te imassa purisassa saññaṁ upakkaḍḍhantipi
 apakkaḍḍhantipi yasmiṁ samaye upakkaḍḍhanti saññī tasmiṁ samaye
 hoti yasmiṁ samaye apakkaḍḍhanti asaññī tasmiṁ samaye hotīti
 ittheke abhisaññānirodhaṁ paññapenti tassa mayhaṁ bhante bhagavantaṁyeva
 ārabbha sati udapādi aho nūna bhagavā aho nūna sugato yo
 imesaṁ dhammānaṁ sukusaloti bhagavā bhante kusalo bhagavā pakataññū
 abhisaññānirodhassa kathannu kho bhante abhisaññānirodho hotīti.
-------------------------------------------------
[page 226]
      [279] Tatra poṭṭhapāda ye te samaṇabrāhmaṇā evamāhaṁsu
 ahetu < PTS. D I , 181 >appaccayā purisassa saññā uppajjatipi nirujjhatipīti ādito
 va nesaṁ aparaddhaṁ. Taṁ kissa hetu. Sahetu hi poṭṭhapāda sappaccayā
 purisassa saññā uppajjatipi nirujjhatipi sikkhā ekā saññā
 uppajjatipi sikkhā ekā saññā nirujjhatipi kā ca sikkhāti
 bhagavā avoca. Idha poṭṭhapāda tathāgato loke uppajjati arahaṁ
 sammāsambuddho .pe. (yathā sāmaññaphale evaṁ vitthāretabbaṁ).
 Evaṁ kho poṭṭhapāda bhikkhu sīlasampanno hoti .pe. Tassime
 pañca nīvaraṇe pahīne attani samanupassato pāmojjaṁ jāyati
 pamuditassa pīti jāyati pītimanassa kāyo passambhati passaddhakāyo
 sukhaṁ vedayati sukhino cittaṁ samādhiyati. So vivicceva kāmehi
 vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ
 jhānaṁ upasampajja viharati tassa yā purimā kāmasaññā sā nirujjhati
 vivekajapītisukhasukhumasaccasaññā tasmiṁ samaye hoti vivekajapītisukhasukhumasaccasaññīyeva
 tasmiṁ hoti evaṁpi sikkhā ekā saññā uppajjati
 sikkhā ekā saññā nirujjhati ayaṁpi sikkhāti bhagavā avoca.
      [280] Puna caparaṁ poṭṭhapāda bhikkhu vitakkavicārānaṁ vūpasamā
 ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ
 pītisukhaṁ dutiyaṁ < PTS. D I , 183 >jhānaṁ upasampajja viharati tassa yā purimā
 vivekajapītisukhasukhumasaccasaññā sā nirujjhati samādhijapītisukhasukhumasaccasaññā
-------------------------------------------------
[page 227]
 Tasmiṁ samaye hoti samādhijapītisukhasukhumasaccasaññīyeva tasmiṁ samaye
 hoti evaṁpi sikkhā ekā saññā uppajjati sikkhā ekā saññā
 nirujjhati ayaṁpi sikkhāti bhagavā avoca.
      [281] Puna caparaṁ poṭṭhapāda bhikkhu pītiyā ca virāgā upekkhako
 ca viharati sato ca sampajāno sukhañca kāyena paṭisaṁvedeti yaṁ taṁ
 ariyā ācikkhanti upekkhako satimā sukhavihārīti tatiyaṁ jhānaṁ
 upasampajja viharati tassa yā purimā samādhijapītisukhasukhumasaccasaññā
 sā nirujjhati upekkhāsukhasukhumasaccasaññā tasmiṁ samaye hoti
 upekkhāsukhasukhumasaccasaññīyeva tasmiṁ samaye hoti evaṁpi sikkhā
 ekā saññā uppajjati sikkhā ekā saññā nirujjhati ayaṁpi
 sikkhāti bhagavā avoca.
      [282] Puna caparaṁ poṭṭhapāda bhikkhu sukhassa ca pahānā dukkhassa
 ca pahānā pubbe va somanassadomanassānaṁ atthaṅgamā adukkhamasukhaṁ
 upekkhāsatipārisuddhiṁ catutthaṁ jhānaṁ upasampajja viharati tassa yā
 purimā upekkhāsukhasukhumasaccasaññā sā nirujjhati adukkhamasukhasukhumasaccasaññā
 tasmiṁ samaye hoti adukkhamasukhasukhumasaccasaññīyeva tasmiṁ
 samaye hoti evaṁpi sikkhā ekā saññā uppajjati sikkhā ekā
 saññā nirujjhati ayaṁpi sikkhāti bhagavā avoca.
      [283] Puna caparaṁ poṭṭhapāda bhikkhu sabbaso rūpasaññānaṁ
 samatikkamā paṭighasaññānaṁ atthaṅgamā nānattasaññānaṁ amanasikārā
-------------------------------------------------
[page 228]
 Ananto ākāsoti ākāsānañcāyatanaṁ upasampajja viharati tassa yā
 purimā rūpasaññā sā nirujjhati ākāsānañcāyatanasukhumasaccasaññā
 tasmiṁ samaye hoti ākāsānañcāyatanasukhumasaccasaññīyeva tasmiṁ
 samaye hoti evaṁpi sikkhā ekā saññā uppajjati sikkhā ekā
 saññā nirujjhati ayaṁpi sikkhāti bhagavā avoca.
      [284] Puna caparaṁ poṭṭhapāda bhikkhu sabbaso ākāsānañcāyatanaṁ
 samatikkamma anantaṁ viññāṇanti viññāṇañcāyatanaṁ upasampajja
 viharati tassa yā purimā ākāsānañcāyatanasukhumasaccasaññā sā
 nirujjhati viññāṇañcāyatanasukhumasaccasaññā tasmiṁ samaye hoti
 viññāṇañcāyatanasukhumasaccasaññīyeva tasmiṁ samaye hoti evaṁpi
 sikkhā ekā saññā uppajjati sikkhā ekā saññā nirujjhati
 ayaṁpi sikkhāti bhagavā avoca.
      [285] Puna caparaṁ poṭṭhapāda bhikkhu sabbaso viññāṇañcāyatanaṁ
 samatikkamma natthi kiñcīti ākiñcaññāyatanaṁ upasampajja viharati
 tassa yā purimā viññāṇañcāyatanasukhumasaccasaññā sā nirujjhati
 ākiñcaññāyatanasukhumasaccasaññā tasmiṁ samaye hoti
 ākiñcaññāyatanasukhumasaccasaññīyeva tasmiṁ samaye hoti evaṁpi sikkhā ekā
 saññā uppajjati sikkhā ekā saññā nirujjhati ayaṁpi sikkhāti
 bhagavā avoca.
      [286] Yathā kho poṭṭhapāda bhikkhu idha sakasaññī hoti so
-------------------------------------------------
[page 229]
 Tato amutra tato amutra anupubbena saññaggaṁ phusati tassa saññagge
 ṭhitassa evaṁ hoti cetayamānassa me pāpiyo acetayamānassa me
 seyyo ahañceva kho pana ceteyyaṁ abhisaṁkhareyyaṁ imā ca me
 saññā nirujjheyyuṁ aññā ca oḷārikā saññā uppajjeyyuṁ
 yannūnāhaṁ na ceva ceteyyaṁ na ca abhisaṁkhareyyanti. So na ceva
 ceteti na ca abhisaṁkharoti tassa acetayato anabhisaṁkharato tā ceva
 saññā nirujjhanti aññā ca oḷārikā saññā na uppajjanti
 so nirodhaṁ phusati. Evaṁ kho poṭṭhapāda anupubbābhisaññā-
 nirodhasampajānasamāpatti hoti. Taṁ kiṁ maññasi poṭṭhapāda api
 nu kho te ito pubbe evarūpā anupubbābhisaññānirodhasampajānasamāpatti
 sutapubbāti. No hetaṁ bhante evaṁ kho ahaṁ bhante
 bhagavatā dhammaṁ desitaṁ 1- ājānāmīti. Yato < PTS. D I , 185 >kho poṭṭhapāda bhikkhu
 sakasaññī hoti so tato amutra tato amutra anupubbena saññaggaṁ
 phusati tassa saññagge ṭhitassa evaṁ hoti cetayamānassa me pāpiyo
 acetayamānassa me seyyo ahañceva kho pana ceteyyaṁ abhisaṁkhareyyaṁ
 imā ca me saññā nirujjheyyuṁ aññā ca oḷārikā saññā
 uppajjeyyuṁ yannūnāhaṁ na ceva ceteyyaṁ na ca abhisaṁkhareyyanti.
 So na ceva ceteti na ca abhisaṁkharoti tassa acetayato anabhisaṁkharato
 tā ceva saññā nirujjhanti aññā ca oḷārikā saññā na

  *  *  *  *  *  *
  Footnote:1 Sī. bhagavato bhāsitaṁ.
-------------------------------------------------
[page 230]
 Uppajjanti so nirodhaṁ phusati. Evaṁ kho poṭṭhapāda
 anupubbābhisaññānirodhasampajānasamāpatti hotīti.
      [287] Evaṁ poṭṭhapādāti. Ekañceva nu kho bhante bhagavā
 saññaggaṁ paññapeti udāhu puthūpi saññagge paññapetīti.
 Ekaṁpi kho poṭṭhapāda ahaṁ saññaggaṁ paññapemi puthūpi saññagge
 paññapemīti. Yathākathaṁ pana bhante bhagavā ekaṁpi saññaggaṁ
 paññapeti puthūpi saññagge paññapetīti. Yathā yathā kho
 poṭṭhapāda nirodhaṁ phusati tathā tathā ahaṁ saññaggaṁ paññapemi
 evaṁ kho ahaṁ poṭṭhapāda ekaṁpi saññaggaṁ paññapemi puthūpi
 saññagge paññapemīti.
      [288] Saññā nu kho bhante paṭhamaṁ uppajjati pacchā ñāṇaṁ
 udāhu ñāṇaṁ paṭhamaṁ uppajjati pacchā saññā udāhu saññā ca
 ñāṇaṁ ca apubbaṁ acarimaṁ uppajjantīti. Saññā kho poṭṭhapāda
 paṭhamaṁ uppajjati pacchā ñāṇaṁ saññuppādā ca pana ñāṇuppādo
 hoti so evaṁ pajānāti idappaccayā kira me ñāṇaṁ udapādīti.
 Iminā ca kho etaṁ poṭṭhapāda pariyāyena veditabbaṁ yathā saññā
 paṭhamaṁ uppajjati pacchā ñāṇaṁ saññuppādā ca pana ñāṇuppādo
 hotīti.
      [289] < PTS. D I , 186 >Saññā nu kho bhante purisassa attā udāhu aññā
 saññā añño attāti. Kiṁ pana tvaṁ poṭṭhapāda attānaṁ
-------------------------------------------------
[page 231]
 Paccesīti. Oḷārikaṁ kho ahaṁ bhante attānaṁ paccemi rūpiṁ
 cātummahābhūtikaṁ kavalīkārabhakkhanti. Oḷāriko ca hi te poṭṭhapāda
 attā abhavissa rūpī cātummahābhūtiko kavalīkārabhakkho. Evaṁ
 santaṁ kho te poṭṭhapāda aññā ca saññā abhavissa añño
 attā. Tadimināpetaṁ poṭṭhapāda pariyāyena veditabbaṁ yathā ca
 aññā saññā bhavissati añño attā. Tiṭṭhateva ayaṁ
 poṭṭhapāda oḷāriko attā rūpī cātummahābhūtiko kavalīkārabhakkho
 atha imassa purisassa aññā va saññā uppajjati aññā va
 saññā nirujjhati iminā kho etaṁ poṭṭhapāda pariyāyena veditabbaṁ
 yathā aññā va saññā bhavissati añño attāti.
      [290] Manomayaṁ kho ahaṁ bhante attānaṁ paccemi sabbaṅgapaccaṅgaṁ
 ahīnindriyanti. Manomayo ca hi te poṭṭhapāda attā
 abhavissa sabbaṅgapaccaṅgī ahīnindriyo. Evaṁ santaṁpi kho te
 poṭṭhapāda aññā ca saññā bhavissati añño attā.
 Tadimināpetaṁ poṭṭhapāda pariyāyena veditabbaṁ yathā aññā va
 saññā bhavissati añño attā. Tiṭṭhateva sāyaṁ ca poṭṭhapāda
 manomayo attā sabbaṅgapaccaṅgī ahīnindriyo. Athakho imassa
 purisassa aññā va saññā uppajjati aññā saññā nirujjhati.
 Imināpi < PTS. D I , 187 >kho etaṁ poṭṭhapāda pariyāyena veditabbaṁ yathā aññā
 ca saññā bhavissati añño attāti.
-------------------------------------------------
[page 232]
      [291] Arūpiṁ kho ahaṁ bhante attānaṁ paccemi saññāmayanti.
 Arūpī ca hi te poṭṭhapāda attā bhavissati saññāmayo. Evaṁ
 santaṁpi kho te poṭṭhapāda aññā va saññā bhavissati añño
 attā. Tadimināpetaṁ poṭṭhapāda pariyāyena veditabbaṁ yathā aññā
 va saññā bhavissati añño attā. Tiṭṭhateva sāyaṁ poṭṭhapāda
 arūpī attā saññāmayo atha imassa purisassa aññā va saññā
 uppajjati aññā va saññā nirujjhati. Imināpi kho etaṁ
 poṭṭhapāda pariyāyena veditabbaṁ yathā aññā va saññā bhavissati
 añño attāti.
      [292] Sakkā ca panetaṁ bhante mayā ñātuṁ saññā purisassa
 attāti vā aññā ca saññā añño ca attāti vāti.
 Dujjānaṁ kho etaṁ poṭṭhapāda tayā aññadiṭṭhikena aññakhantikena
 aññarucikena aññattha āyogena aññatthācariyakena saññā purisassa
 attāti vā aññā ca saññā añño ca attāti vāti.
 Sace taṁ bhante mayā dujjānaṁ aññadiṭṭhikena aññakhantikena
 aññarucikena aññattha āyogena aññatthācariyakena saññā purisassa
 attāti vā aññā ca saññā añño ca attāti vā. Kiṁ
 pana bhante sassato loko idameva saccaṁ moghamaññanti. Etaṁpi
 kho poṭṭhapāda mayā abyākataṁ sassato loko idameva saccaṁ
 moghamaññanti. Kiṁ pana bhante asassato loko idameva saccaṁ
-------------------------------------------------
[page 233]
 Moghamaññanti. Etaṁpi < PTS. D I , 188 >kho poṭṭhapāda mayā abyākataṁ asassato
 loko idameva saccaṁ moghamaññanti. Kiṁ pana bhante antavā
 loko .pe. Anantavā loko. Taṁ jīvaṁ taṁ sarīraṁ. Aññaṁ
 jīvaṁ aññaṁ sarīraṁ. Hoti tathāgato parammaraṇā. Na hoti
 tathāgato parammaraṇā. Hoti ca na ca hoti tathāgato parammaraṇā.
 Neva hoti na na hoti tathāgato parammaraṇā idameva saccaṁ
 moghamaññanti. Etaṁpi kho poṭṭhapāda mayā abyākataṁ neva
 hoti na na < PTS. D I , 189 >hoti tathāgato parammaraṇā idameva saccaṁ moghamaññanti.
 Kasmā panetaṁ bhante bhagavatā abyākatanti. Na hetaṁ poṭṭhapāda
 atthasañhitaṁ na dhammasañhitaṁ na ādibrahmacariyakaṁ na nibbidāya na
 virāgāya na nirodhāya na upasamāya na abhiññāya na sambodhāya
 na nibbānāya saṁvattati tasmātaṁ mayā abyākatanti.
      [293] Kiṁ pana bhante bhagavatā byākatanti. Idaṁ dukkhanti
 kho poṭṭhapāda mayā byākataṁ ayaṁ dukkhasamudayoti kho poṭṭhapāda
 mayā byākataṁ ayaṁ dukkhanirodhoti kho poṭṭhapāda mayā byākataṁ
 ayaṁ dukkhanirodhagāminī paṭipadāti kho poṭṭhapāda mayā byākatanti.
 Kasmā panetaṁ bhante bhagavatā byākatanti. Etaṁ hi poṭṭhapāda
 atthasañhitaṁ etaṁ dhammasañhitaṁ etaṁ ādibrahmacariyakaṁ nibbidāya
 virāgāya nirodhāya upasamāya abhiññāya sambodhāya nibbānāya
 saṁvattati tasmā hetaṁ mayā byākatanti. Evametaṁ bhagavā evametaṁ
-------------------------------------------------
[page 234]
 Sugata yassadāni bhante bhagavā kālaṁ maññatīti. Athakho bhagavā
 uṭṭhāyāsanā pakkāmi.
      [294] Athakho te paribbājakā acirapakkantassa bhagavato
 poṭṭhapādaṁ paribbājakaṁ samantato vācāya sannipatodakena sañjambharimakaṁsu
 evameva panāyaṁ bhavaṁ poṭṭhapādo yaññadeva samaṇo
 gotamo bhāsati tantadevassa abbhanumodati evametaṁ bhagavā evametaṁ
 sugatāti na < PTS. D I , 190 >kho pana mayaṁ kiñci samaṇassa gotamassa ekaṁsikaṁ
 dhammaṁ desitaṁ ājānāma sassato lokoti vā asassato lokoti
 vā .pe. Neva hoti na na hoti tathāgato parammaraṇāti vāti.
      [295] Evaṁ vutte poṭṭhapādo paribbājako te paribbājake
 etadavoca ahaṁpi kho bho na kiñci samaṇassa gotamassa ekaṁsikaṁ
 dhammaṁ desitaṁ ājānāmi sassato lokoti vā .pe. Neva hoti
 na na hoti tathāgato parammaraṇāti vā apica samaṇo gotamo
 bhūtaṁ tacchaṁ tathaṁ paṭipadaṁ paññapeti dhammaṭṭhitataṁ dhammaniyāmataṁ bhūtaṁ
 kho pana tacchaṁ tathaṁ paṭipadaṁ paññapentassa dhammaṭṭhitataṁ dhammaniyāmataṁ
 kathaṁ hi nāma mādiso viññū puriso samaṇassa gotamassa subhāsitaṁ
 subhāsitato na abbhanumodeyyāti.
      [296] Athakho dvīhatīhassa accayena citto ca hatthisāriputto
 poṭṭhapādo ca paribbājako yena bhagavā tenupasaṅkamiṁsu upasaṅkamitvā
 citto hatthisāriputto bhagavantaṁ abhivādetvā ekamantaṁ nisīdi.
-------------------------------------------------
[page 235]
 Poṭṭhapādo pana paribbājako bhagavatā saddhiṁ sammodi sammodanīyaṁ
 kathaṁ sārāṇīyaṁ vītisāretvā ekamantaṁ nisīdi. Ekamantaṁ nisinno
 kho poṭṭhapādo paribbājako bhagavantaṁ etadavoca tadā maṁ bhante
 te paribbājakā acirapakkantassa bhagavato samantato vācāya
 sannipatodakena sañjambharimakaṁsu evameva panāyaṁ bhavaṁ poṭṭhapādo
 paribbājako yaññadeva samaṇo gotamo bhāsati tantadevassa
 abbhanumodati evametaṁ bhagavā evametaṁ sugatāti na kho pana mayaṁ
 kiñci samaṇassa gotamassa ekaṁsikaṁ dhammaṁ desitaṁ ājānāma sassato
 lokoti vā asassato lokoti vā .pe. Neva hoti na na
 hoti tathāgato paraṁ maraṇāti vāti evaṁ vuttāhaṁ bhante te
 paribbājake etadavocaṁ ahaṁpi kho bho na kiñci samaṇassa gotamassa
 ekaṁsikaṁ dhammaṁ desitaṁ ājānāmi sassato lokoti vā .pe.
 Neva hoti na na hoti tathāgato paraṁ maraṇāti vā apica samaṇo
 gotamo bhūtaṁ tacchaṁ tathaṁ paṭipadaṁ paññapeti dhammaṭṭhitataṁ dhammaniyāmataṁ
 bhūtaṁ kho pana tacchaṁ tathaṁ paṭipadaṁ paññapentassa dhammaṭṭhitataṁ
 dhammaniyāmataṁ kathaṁ hi nāma mādiso viññū puriso samaṇassa
 gotamassa subhāsitaṁ subhāsitato na anumodeyyāti.
      [297] Sabbeheva kho ete poṭṭhapāda paribbājakā andhā
 acakkhukā tvaññeva nesaṁ eko cakkhumā. Ekaṁsikāpi hi kho
 poṭṭhapāda mayā dhammā desitā paññattā. Anekaṁsikāpi hi
-------------------------------------------------
[page 236]
 Kho poṭṭhapāda mayā dhammā desitā paññattā. Katame ca
 poṭṭhapāda mayā anekaṁsikā dhammā desitā paññattā. Sassato
 lokoti kho poṭṭhapāda mayā anekaṁsiko dhammo desito paññatto.
 Asassato lokoti kho poṭṭhapāda mayā anekaṁsiko dhammo desito
 paññatto. Antavā lokoti kho poṭṭhapāda mayā anekaṁsiko
 dhammo desito paññatto. Anantavā lokoti kho poṭṭhapāda mayā
 anekaṁsiko dhammo desito paññatto. Taṁ jīvaṁ taṁ sarīranti kho
 poṭṭhapāda mayā anekaṁsiko dhammo desito paññatto. Aññaṁ
 jīvaṁ aññaṁ sarīranti kho poṭṭhapāda mayā anekaṁsiko dhammo desito
 paññatto. Hoti tathāgato paraṁ maraṇāti kho poṭṭhapāda mayā
 .pe. Na hoti tathāgato paraṁ maraṇāti kho poṭṭhapāda mayā .pe.
 Hoti ca na ca hoti tathāgato paraṁ maraṇāti kho poṭṭhapāda mayā
 .pe. Neva hoti na na hoti tathāgato paraṁ maraṇāti kho
 poṭṭhapāda mayā anekaṁsiko dhammo desito paññatto. Kasmā
 cete poṭṭhapāda mayā anekaṁsikā dhammā desitā paññattā. Na
 hete poṭṭhapāda atthasañhitā na dhammasañhitā na ādibrahmacariyakā
 na nibbidāya na virāgāya na nirodhāya na upasamāya na abhiññāya na
 sambodhāya na nibbānāya saṁvattanti tasmā ete mayā anekaṁsikā
 dhammā desitā paññattā.
      [298] Katame ca poṭṭhapāda mayā ekaṁsikā dhammā desitā
-------------------------------------------------
[page 237]
 Paññattā. Idaṁ dukkhanti kho poṭṭhapāda mayā ekaṁsiko dhammo
 desito paññatto. Ayaṁ dukkhasamudayoti kho poṭṭhapāda mayā
 ekaṁsiko dhammo desito paññatto. Ayaṁ dukkhanirodhoti kho
 poṭṭhapāda mayā ekaṁsiko dhammo desito paññatto. Ayaṁ
 dukkhanirodhagāminī paṭipadāti kho poṭṭhapāda mayā ekaṁsiko dhammo
 desito paññatto. Kasmā cete poṭṭhapāda mayā ekaṁsikā
 dhammā desitā paññattā. Ete poṭṭhapāda mayā atthasañhitā
 ete dhammasañhitā ete ādibrahmacariyakā ete nibbidāya virāgāya
 nirodhāya upasamāya abhiññāya sambodhāya nibbānāya saṁvattanti
 tasmā ete mayā ekaṁsikā dhammā desitā paññattā.
      [299] Santi kho poṭṭhapāda ete samaṇabrāhmaṇā evaṁvādino
 evaṁdiṭṭhino ekantasukhī attā hoti arogo parammaraṇāti tyāhaṁ
 upasaṅkamitvā evaṁ vadāmi saccaṁ kira tumhe āyasmanto evaṁvādino
 evaṁdiṭṭhino ekantasukhī attā hoti arogo parammaraṇāti. Te
 ce me evaṁ puṭṭhā āmāti paṭijānanti tyāhaṁ evaṁ vadāmi
 apica pana tumhe āyasmanto ekantasukhaṁ lokaṁ jānaṁ passaṁ
 viharathāti. Iti puṭṭhā noti vadanti tyāhaṁ evaṁ vadāmi apica pana
 tumhe āyasmanto ekaṁ vā rattiṁ ekaṁ vā divasaṁ upaḍḍhaṁ vā
 rattiṁ upaḍḍhaṁ vā divasaṁ ekantasukhiṁ attānaṁ sampajānathāti.
 Iti puṭṭhā noti vadanti tyāhaṁ evaṁ vadāmi apica pana tumhe
-------------------------------------------------
[page 238]
 Āyasmanto jānātha ayaṁ maggo ayaṁ paṭipadā ekantasukhassa lokassa
 sacchikiriyāyāti. Iti puṭṭhā noti vadanti tyāhaṁ evaṁ vadāmi apica
 pana tumhe āyasmanto yā tā devatā ekantasukhaṁ lokaṁ upapannā
 tāsaṁ bhāsamānānaṁ saddaṁ < PTS. D I , 193 >suṇātha supaṭipannattha mārisā ujupaṭipannattha
 mārisā ekantasukhassa lokassa sacchikiriyāya mayaṁpi hi mārisā evaṁpaṭipannā
 ekantasukhaṁ lokaṁ upapannāti. Iti puṭṭhā noti vadanti.
 Taṁ kiṁ maññasi poṭṭhapāda nanu evaṁ sante tesaṁ samaṇabrāhmaṇānaṁ
 appāṭihirikataṁ bhāsitaṁ sampajjatīti. Addhā kho bhante evaṁ sante
 tesaṁ samaṇabrāhmaṇānaṁ appāṭihirikataṁ bhāsitaṁ sampajjatīti.
      [300] Seyyathāpi poṭṭhapāda puriso evaṁ vadeyya ahaṁ yā
 imasmiṁ janapade janapadakalyāṇī taṁ icchāmi taṁ kāmemīti tamenaṁ
 evaṁ vadeyyuṁ ambho purisa yaṁ tvaṁ janapadakalyāṇiṁ icchasi kāmesi
 jānāsi taṁ janapadakalyāṇiṁ khattiyiṁ vā brāhmaṇiṁ vā vessiṁ vā
 suddiṁ vāti. Iti puṭṭho noti vadeyya tamenaṁ evaṁ vadeyyuṁ
 ambho purisa yaṁ tvaṁ janapadakalyāṇiṁ icchasi kāmesi jānāsi taṁ
 janapadakalyāṇiṁ evaṁnāmā vā evaṁgottā vā dīghā vā rassā
 vā majjhimā vā kaṇhā vā sāmā vā maṅguracchavi vāti asukasmiṁ
 gāme vā nigame vā nagare vāti. Iti puṭṭho noti vadeyya
 tamenaṁ evaṁ vadeyyuṁ ambho purisa yaṁ tvaṁ na jānāsi na passasi
 taṁ tvaṁ icchasi kāmesīti. Iti puṭṭho āmāti vadeyya. Taṁ kiṁ
-------------------------------------------------
[page 239]
 Maññasi poṭṭhapāda nanu evaṁ sante tassa purisassa appāṭihirikataṁ
 bhāsitaṁ sampajjatīti. Addhā kho bhante evaṁ sante tassa purisassa
 appāṭihirikataṁ bhāsitaṁ sampajjatīti. Evameva kho poṭṭhapāda ye
 te samaṇabrāhmaṇā evaṁvādino evaṁdiṭṭhino ekantasukhī attā
 hoti arogo parammaraṇāti tyāhaṁ upasaṅkamitvā evaṁ vadāmi
 saccaṁ kira tumhe āyasmanto evaṁvādino evaṁdiṭṭhino ekantasukhī
 attā hoti arogo parammaraṇāti. Te < PTS. D I , 194 >ce me evaṁ puṭṭhā
 āmāti paṭijānanti tyāhaṁ evaṁ vadāmi apica pana tumhe āyasmanto
 ekantasukhaṁ lokaṁ jānaṁ passaṁ viharathāti. Iti puṭṭhā noti vadanti
 tyāhaṁ evaṁ vadāmi apica pana tumhe āyasmanto ekaṁ vā rattiṁ
 ekaṁ vā divasaṁ upaḍḍhaṁ vā rattiṁ upaḍḍhaṁ vā divasaṁ ekantasukhiṁ
 attānaṁ sampajānathāti. Iti puṭṭhā noti vadanti tyāhaṁ evaṁ
 vadāmi apica pana tumhe āyasmanto jānātha ayaṁ maggo ayaṁ
 paṭipadā ekantasukhassa lokassa sacchikiriyāyāti. Iti puṭṭhā
 noti vadanti tyāhaṁ evaṁ vadāmi apica pana tumhe āyasmanto
 yā tā devatā ekantasukhaṁ lokaṁ upapannā tāsaṁ bhāsamānānaṁ saddaṁ
 suṇātha supaṭipannattha mārisā ujupaṭipannattha mārisā ekantasukhassa
 lokassa sacchikiriyāya mayaṁpi hi mārisā evaṁpaṭipannā ekantasukhaṁ
 lokaṁ upapannāti. Iti puṭṭhā noti vadanti. Taṁ kiṁ maññasi
 poṭṭhapāda nanu evaṁ sante tesaṁ samaṇabrāhmaṇānaṁ appāṭihirikataṁ
-------------------------------------------------
[page 240]
 Bhāsitaṁ sampajjatīti. Addhā kho bhante evaṁ sante tesaṁ
 samaṇabrāhmaṇānaṁ appāṭihirikataṁ bhāsitaṁ sampajjatīti.
      [301] Seyyathāpi poṭṭhapāda puriso cātummahāpathe nisseṇiṁ
 kareyya pāsādassa ārohanāya tamenaṁ evaṁ vadeyyuṁ ambho purisa
 yassa tvaṁ pāsādassa ārohanāya nisseṇiṁ karosi jānāsi taṁ
 pāsādaṁ puratthimāya vā disāya dakkhiṇāya vā disāya pacchimāya
 vā disāya uttarāya vā disāya ucco vā nīco vā majjho
 vāti. Iti puṭṭho noti vadeyya tamenaṁ evaṁ vadeyyuṁ ambho purisa
 yaṁ tvaṁ na jānāsi na passasi tassa tvaṁ pāsādassa ārohanāya
 nisseṇiṁ karosīti. Iti puṭṭho āmāti vadeyya. Taṁ kiṁ maññasi
 poṭṭhapāda nanu evaṁ sante tassa purisassa appāṭihirikataṁ bhāsitaṁ
 sampajjatīti. Addhā kho bhante evaṁ sante tassa purisassa
 appāṭihirikataṁ bhāsitaṁ sampajjatīti. Evameva kho poṭṭhapāda ye
 te samaṇabrāhmaṇā evaṁvādino evaṁdiṭṭhino ekantasukhī attā
 hoti arogo paraṁ maraṇāti < PTS. D I , 195 >tyāhaṁ upasaṅkamitvā evaṁ vadāmi
 saccaṁ kira tumhe āyasmanto evaṁvādino evaṁdiṭṭhino ekantasukhī
 attā hoti arogo paraṁ maraṇāti. Te ce me evaṁ
 puṭṭhā āmāti paṭijānanti tyāhaṁ evaṁ vadāmi apica pana tumhe
 āyasmanto ekantasukhaṁ lokaṁ jānaṁ passaṁ viharathāti. Iti puṭṭho
 noti vadanti tyāhaṁ evaṁ vadāmi apica pana tumhe āyasmanto
-------------------------------------------------
[page 241]
 Ekaṁ vā rattiṁ ekaṁ vā divasaṁ upaḍḍhaṁ vā rattiṁ upaḍḍhaṁ vā
 divasaṁ ekantasukhiṁ attānaṁ sampajānathāti. Iti puṭṭhā noti
 vadanti tyāhaṁ evaṁ vadāmi apica pana tumhe āyasmanto jānātha
 ayaṁ maggo ayaṁ paṭipadā ekantasukhassa lokassa sacchikiriyāyāti.
 Iti puṭṭhā noti vadanti tyāhaṁ evaṁ vadāmi apica pana tumhe
 āyasmanto yā tā devatā ekantasukhaṁ lokaṁ upapannā tāsaṁ
 bhāsamānānaṁ saddaṁ suṇātha supaṭipannattha mārisā ujupaṭipannattha
 mārisā ekantasukhassa lokassa sacchikiriyāya mayaṁpi hi mārisā evaṁpaṭipannā
 ekantasukhaṁ lokaṁ upapannāti. Iti puṭṭhā noti vadanti.
 Taṁ kiṁ maññasi poṭṭhapāda nanu evaṁ sante tesaṁ samaṇabrāhmaṇānaṁ
 appāṭihirikataṁ bhāsitaṁ sampajjatīti. Addhā kho bhante evaṁ sante
 tesaṁ samaṇabrāhmaṇānaṁ appāṭihirikataṁ bhāsitaṁ sampajjatīti.
      [302] Tayo khome poṭṭhapāda attapaṭilābhā oḷāriko attapaṭilābho
 manomayo attapaṭilābho arūpo attapaṭilābho. Katamo
 ca poṭṭhapāda oḷāriko attapaṭilābho. Rūpī cātummahābhūtiko
 kavalīkārabhakkho ayaṁ oḷāriko attapaṭilābho. Katamo manomayo
 attapaṭilābho. Rūpī manomayo sabbaṅgapaccaṅgī ahīnindriyo ayaṁ
 manomayo attapaṭilābho. Katamo arūpo attapaṭilābho. Arūpī
 saññāmayo ayaṁ arūpo attapaṭilābho.
      [303] Oḷārikassapi kho ahaṁ poṭṭhapāda attapaṭilābhassa
-------------------------------------------------
[page 242]
 Pahānāya dhammaṁ desemi yathāpaṭipannānaṁ vo saṁkilesikā dhammā
 pahīyissanti vodāniyā dhammā abhivaḍḍhissanti paññāpāripūriṁ
 vepullattañca diṭṭhe va dhamme sayaṁ abhiññā sacchikatvā upasampajja
 viharissathāti. Siyā < PTS. D I , 196 >kho pana te poṭṭhapāda evamassa saṁkilesikā
 dhammā pahīyissanti vodāniyā dhammā abhivaḍḍhissanti paññāpāripūriṁ
 vepullattañca diṭṭhe va dhamme sayaṁ abhiññā sacchikatvā upasampajja
 viharissati dukkho ca vihāroti. Na kho panetaṁ poṭṭhapāda evaṁ
 daṭṭhabbaṁ saṁkilesikā ceva dhammā pahīyissanti vodāniyā ca dhammā
 abhivaḍḍhissanti paññāpāripūriṁ vepullattañca diṭṭhe va dhamme sayaṁ
 abhiññā sacchikatvā upasampajja viharissati pāmojjañceva bhavissati
 pīti ca passaddhi ca sati ca sampajaññañca sukho ca vihāro.
      [304] Manomayassapi kho ahaṁ poṭṭhapāda attapaṭilābhassa
 pahānāya dhammaṁ desemi yathāpaṭipannānaṁ vo saṁkilesikā dhammā
 pahīyissanti vodāniyā dhammā abhivaḍḍhissanti paññāpāripūriṁ
 vepullattañca diṭṭhe va dhamme sayaṁ abhiññā sacchikatvā upasampajja
 viharissathāti. Siyā kho pana te poṭṭhapāda evamassa saṁkilesikā
 dhammā pahīyissanti vodāniyā dhammā abhivaḍḍhissanti paññāpāripūriṁ
 vepullattañca diṭṭhe va dhamme sayaṁ abhiññā sacchikatvā upasampajja
 viharissati dukkho ca vihāroti. Na kho panetaṁ poṭṭhapāda evaṁ
 daṭṭhabbaṁ saṁkilesikā ceva dhammā pahīyissanti vodāniyā ca dhammā
-------------------------------------------------
[page 243]
 Abhivaḍḍhissanti (peyyālo) pāmojjañceva bhavissati pīti ca
 passaddhi ca sati ca sampajaññañca sukho ca vihāro.
      [305] Arūpassapi < PTS. D I , 197 >kho ahaṁ poṭṭhapāda attapaṭilābhassa pahānāya
 dhammaṁ desemi yathāpaṭipannānaṁ vo saṁkilesikā dhammā pahīyissanti
 vodāniyā dhammā abhivaḍḍhissanti paññāpāripūriṁ vepullattañca
 diṭṭhe va dhamme sayaṁ abhiññā sacchikatvā upasampajja viharissathāti.
 (peyyālo) pāmujjañceva bhavissati pīti ca passaddhi ca sati ca
 sampajaññañca sukho ca vihāro.
      [306] Pare ce poṭṭhapāda amhe evaṁ puccheyyuṁ katamo pana
 so āvuso 1- oḷāriko attapaṭilābho yassa tumhe pahānāya
 dhammaṁ desetha yathāpaṭipannānaṁ vo saṁkilesikā dhammā pahīyissanti
 vodāniyā dhammā abhivaḍḍhissanti paññāpāripūriṁ vepullattañca
 diṭṭhe va dhamme sayaṁ abhiññā sacchikatvā upasampajja viharissathāti.
 Tesaṁ mayaṁ evaṁ puṭṭhā evaṁ byākareyyāma ayaṁ vā so āvuso
 oḷāriko attapaṭilābho yassa mayaṁ pahānāya dhammaṁ desema yathāpaṭipannānaṁ
 vo saṁkilesikā dhammā pahīyissanti vodāniyā dhammā
 abhivaḍḍhissanti paññāpāripūriṁ vepullattañca diṭṭhe va dhamme
 sayaṁ abhiññā sacchikatvā upasampajja viharissathāti.
      [307] Pare ce poṭṭhapāda amhe < PTS. D I , 198 >evaṁ puccheyyuṁ katamo pana so

  *  *  *  *  *  *
  Footnote:1 Sī. katamā panāvuso.
-------------------------------------------------
[page 244]
 Āvuso manomayo attapaṭilābho. (soyeva peyyālo) katamo pana
 so arūpo attapaṭilābho yassa tumhe pahānāya dhammaṁ desetha yathāpaṭipannānaṁ
 vo saṁkilesikā dhammā pahīyissanti vodāniyā dhammā
 abhivaḍḍhissanti .pe. Upasampajja viharissathāti. Taṁ kiṁ maññasi
 poṭṭhapāda nanu evaṁ sante sappāṭihirikataṁ bhāsitaṁ sampajjatīti.
 Addhā kho bhante evaṁ sante sappāṭihirikataṁ bhāsitaṁ sampajjatīti.
      [308] Seyyathāpi kho poṭṭhapāda puriso nisseṇiṁ kareyya
 pāsādassa ārohanāya tasseva pāsādassa heṭṭhā tamenaṁ evaṁ
 vadeyyuṁ ambho purisa yassa tvaṁ pāsādassa ārohanāya nisseṇiṁ
 karosi jānāsi taṁ pāsādaṁ puratthimāya vā disāya dakkhiṇāya vā
 disāya pacchimāya vā disāya uttarāya vā disāya ucco vā
 nīco vā majjho vāti. So ce evaṁ vadeyya ayaṁ vā so
 āvuso pāsādo yassāhaṁ ārohanāya nisseṇiṁ karomi tasseva
 pāsādassa heṭṭhāti. Taṁ kiṁ maññasi poṭṭhapāda nanu evaṁ
 sante < PTS. D I , 199 >tassa purisassa sappāṭihirikataṁ bhāsitaṁ sampajjatīti. Addhā
 kho bhante evaṁ sante tassa purisassa sappāṭihirikataṁ bhāsitaṁ
 sampajjatīti. Evameva kho poṭṭhapāda pare ce amhe evaṁ
 puccheyyuṁ katamo pana so āvuso oḷāriko attapaṭilābho .pe.
 Katamo pana so āvuso manomayo attapaṭilābho. Katamo pana
 so āvuso arūpo attapaṭilābho yassa tumhe pahānāya dhammaṁ
-------------------------------------------------
[page 245]
 Desetha yathāpaṭipannānaṁ vo saṁkilesikā dhammā pahīyissanti vodāniyā
 dhammā abhivaḍḍhissanti paññāpāripūriṁ vepullattañca diṭṭhe va dhamme
 sayaṁ abhiññā sacchikatvā upasampajja viharissathāti. Tesaṁ mayaṁ
 evaṁ puṭṭhā evaṁ byākareyyāma ayaṁ vā so āvuso arūpo
 attapaṭilābho yassa mayaṁ pahānāya .pe. Taṁ kiṁ maññasi
 poṭṭhapāda nanu evaṁ sante sappāṭihirikataṁ bhāsitaṁ sampajjatīti.
 Addhā kho bhante evaṁ sante sappāṭihirikataṁ bhāsitaṁ sampajjatīti.
      [309] Evaṁ vutte citto hatthisāriputto bhagavantaṁ etadavoca
 yasmiṁ bhante samaye oḷāriko attapaṭilābho hoti moghassa tasmiṁ
 samaye manomayo attapaṭilābho hoti mogho arūpo attapaṭilābho
 hoti oḷārikopassa attapaṭilābho tasmiṁ samaye sacco hoti
 yasmiṁ bhante samaye manomayo attapaṭilābho hoti moghassa tasmiṁ
 samaye oḷāriko attapaṭilābho hoti mogho arūpo attapaṭilābho
 hoti manomayo attapaṭilābho tasmiṁ samaye sacco hoti yasmiṁ
 bhante samaye arūpo attapaṭilābho hoti moghassa tasmiṁ samaye
 oḷāriko attapaṭilābho hoti mogho manomayo attapaṭilābho hoti
 arūpo attapaṭilābho tasmiṁ < PTS. D I , 200 >samaye sacco hotīti. Yasmiṁ citta
 samaye oḷāriko attapaṭilābho hoti neva tasmiṁ samaye manomayo
 attapaṭilābhoti saṁkhyaṁ 1- gacchati na ca arūpo attapaṭilābhoti saṁkhyaṁ

  *  *  *  *  *  *
  Footnote:1 Sī. saṅkhaṁ.
-------------------------------------------------
[page 246]
 Gacchati oḷāriko attapaṭilābhotveva tasmiṁ samaye saṁkhyaṁ gacchati.
 Yasmiṁ citta samaye manomayo attapaṭilābho hoti neva tasmiṁ
 samaye oḷāriko attapaṭilābhoti saṁkhyaṁ gacchati na ca arūpo
 attapaṭilābhoti saṁkhyaṁ gacchati manomayo attapaṭilābhotveva tasmiṁ
 samaye saṁkhyaṁ gacchati. Yasmiṁ citta samaye arūpo attapaṭilābho hoti
 neva tasmiṁ samaye oḷāriko attapaṭilābhoti saṁkhyaṁ gacchati na ca
 manomayo attapaṭilābhoti saṁkhyaṁ gacchati arūpo attapaṭilābhotveva
 tasmiṁ samaye saṁkhyaṁ gacchati.
      [310] Sace taṁ citta evaṁ puccheyyuṁ ahosi tvaṁ atītamaddhānaṁ
 na tvaṁ na ahosi bhavissasi tvaṁ anāgatamaddhānaṁ na tvaṁ na bhavissasi
 atthi tvaṁ etarahi na tvaṁ natthīti. Evaṁ puṭṭho tvaṁ citta
 kinti byākareyyāsīti. Sace maṁ bhante evaṁ puccheyyuṁ ahosi
 tvaṁ atītamaddhānaṁ na tvaṁ na ahosi bhavissasi tvaṁ anāgatamaddhānaṁ
 na tvaṁ na bhavissasi atthi tvaṁ etarahi na tvaṁ natthīti. Evaṁ
 puṭṭho ahaṁ bhante evaṁ byākareyyaṁ ahosāhaṁ atītamaddhānaṁ nāhaṁ
 na ahosiṁ bhavissāmahaṁ anāgatamaddhānaṁ nāhaṁ na bhavissāmi atthāhaṁ
 etarahi nāhaṁ natthīti. Evaṁ puṭṭho ahaṁ bhante evaṁ byākareyyanti.
      [311] Sace pana taṁ citta evaṁ puccheyyuṁ yo te ahosi atīto
 attapaṭilābho soyeva te attapaṭilābho sacco mogho anāgato
 mogho paccuppanno yo te bhavissati anāgato attapaṭilābho
-------------------------------------------------
[page 247]
 Soyeva te attapaṭilābho sacco mogho atīto mogho paccuppanno
 yo te etarahi paccuppanno attapaṭilābho soyeva te attapaṭilābho
 sacco < PTS. D I , 201 >mogho atīto mogho anāgatoti. Evaṁ puṭṭho tvaṁ citta
 kinti byākareyyāsīti. Sace pana maṁ bhante evaṁ puccheyyuṁ yo
 te ahosi atīto attapaṭilābho soyeva te attapaṭilābho sacco
 mogho anāgato mogho paccuppanno yo te bhavissati anāgato
 attapaṭilābho soyeva te attapaṭilābho sacco mogho atīto
 mogho paccuppanno yo te etarahi paccuppanno attapaṭilābho
 soyeva te attapaṭilābho sacco mogho atīto mogho anāgatoti.
 Evaṁ puṭṭho ahaṁ bhante evaṁ byākareyyaṁ yo ca me ahosi atīto
 attapaṭilābho soyeva me attapaṭilābho tasmiṁ samaye sacco ahosi
 mogho anāgato mogho paccuppanno yo ca me bhavissati anāgato
 attapaṭilābho soyeva me attapaṭilābho tasmiṁ samaye sacco bhavissati
 mogho atīto mogho paccuppanno yo ca me etarahi paccuppanno
 attapaṭilābho soyeva me attapaṭilābho sacco mogho atīto mogho
 anāgatoti. Evaṁ puṭṭho ahaṁ bhante evaṁ byākareyyanti.
      [312] Evameva kho citta yasmiṁ samaye oḷāriko attapaṭilābho
 hoti neva tasmiṁ samaye manomayo attapaṭilābhoti saṁkhyaṁ gacchati na
 arūpo attapaṭilābhoti saṁkhyaṁ gacchati oḷāriko attapaṭilābhotveva
 tasmiṁ samaye saṁkhyaṁ gacchati. Yasmiṁ citta samaye manomayo
-------------------------------------------------
[page 248]
 Attapaṭilābho hoti .pe. Yasmiṁ citta samaye arūpo attapaṭilābho
 hoti neva tasmiṁ samaye oḷāriko attapaṭilābhoti saṁkhyaṁ gacchati na
 manomayo attapaṭilābhoti saṁkhyaṁ gacchati arūpo attapaṭilābhotveva
 tasmiṁ samaye saṁkhyaṁ gacchati. Seyyathāpi citta gavā khīraṁ khīramhā
 dadhi dadhimhā navanītaṁ navanītamhā sappi sappimhā sappimaṇḍo.
 Yasmiṁ samaye khīraṁ hoti neva tasmiṁ samaye dadhīti saṁkhyaṁ gacchati na
 ca navanītanti saṁkhyaṁ gacchati na ca sappīti saṁkhyaṁ gacchati na ca
 sappimaṇḍoti saṁkhyaṁ gacchati khīraṁtveva tasmiṁ samaye saṁkhyaṁ gacchati.
 Yasmiṁ samaye dadhi hoti. Navanītaṁ hoti. Sappi hoti.
 Sappimaṇḍo hoti neva tasmiṁ samaye khīranti < PTS. D I , 202 >saṁkhyaṁ gacchati na
 dadhīti saṁkhyaṁ gacchati na navanītanti saṁkhyaṁ gacchati na sappīti saṁkhyaṁ
 gacchati sappimaṇḍotveva tasmiṁ samaye saṁkhyaṁ gacchati. Evameva
 kho citta yasmiṁ samaye oḷāriko attapaṭilābho hoti neva
 tasmiṁ samaye manomayo attapaṭilābhoti saṁkhyaṁ gacchati na arūpo
 attapaṭilābhoti saṁkhyaṁ gacchati oḷāriko attapaṭilābhotveva tasmiṁ
 samaye saṁkhyaṁ gacchati. Yasmiṁ samaye citta manomayo attapaṭilābho
 hoti .pe. Arūpo attapaṭilābho hoti neva tasmiṁ samaye oḷāriko
 attapaṭilābhoti saṁkhyaṁ gacchati na ca manomayo attapaṭilābhoti
 saṁkhyaṁ gacchati arūpo attapaṭilābhotveva tasmiṁ samaye saṁkhyaṁ
 gacchati. Imā kho citta lokasamaññā lokaniruttiyo lokavohārā
-------------------------------------------------
[page 249]
 Lokapaññattiyo yāhi tathāgato voharati aparāmasantoti.
      [313] Evaṁ vutte poṭṭhapādo paribbājako bhagavantametadavoca
 abhikkantaṁ bhante abhikkantaṁ bhante .pe. Upāsakaṁ maṁ bhagavā
 dhāretu ajjatagge pāṇupetaṁ saraṇaṅgatanti. Citto pana hatthisāriputto
 bhagavantametadavoca abhikkantaṁ bhante abhikkantaṁ bhante
 seyyathāpi bhante paṭicchannaṁ .pe. Cakkhumanto rūpāni dakkhantīti
 evameva bhagavatā anekapariyāyena dhammo pakāsito esāhaṁ bhante
 bhagavantaṁ saraṇaṁ gacchāmi dhammañca bhikkhusaṁghañca labheyyāhaṁ bhante
 bhagavato santike pabbajjaṁ labheyyaṁ upasampadanti. Alattha kho
 citto hatthisāriputto bhagavato santike pabbajjaṁ alattha upasampadaṁ.
 Acirūpasampanno kho āyasmā hatthisāriputto < PTS. D I , 203 >eko vūpakaṭṭho
 appamatto ātāpī pahitatto viharanto nacirasseva yassatthāya
 kulaputtā sammadeva agārasmā anagāriyaṁ pabbajanti tadanuttaraṁ
 brahmacariyapariyosānaṁ diṭṭhe va dhamme sayaṁ abhiññā sacchikatvā
 upasampajja vihāsi khīṇā jāti vusitaṁ brahmacariyaṁ kataṁ karaṇīyaṁ
 nāparaṁ itthattāyāti abbhaññāsi. Aññataro kho āyasmā
 hatthisāriputto arahataṁ ahosīti.
                  Poṭṭhapādasuttaṁ navamaṁ niṭṭhitaṁ.
                     ---------------< PTS. D I , 204 >
-------------------------------------------------
[page 250]
                        Subhasuttaṁ dasamaṁ
      [314] Evamme sutaṁ. Ekaṁ samayaṁ āyasmā ānando sāvatthiyaṁ
 viharati jetavane anāthapiṇḍikassārāme aciraparinibbute bhagavati.
      [315] Tena kho pana samayena subho māṇavo todeyyaputto
 sāvatthiyaṁ paṭivasati kenacideva karaṇīyena. Athakho subho māṇavo
 todeyyaputto aññataraṁ māṇavakaṁ āmantesi ehi tvaṁ māṇavaka
 yena samaṇo ānando tenupasaṅkama upasaṅkamitvā mama vacanena
 samaṇaṁ ānandaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ
 puccha subho māṇavo todeyyaputto bhavantaṁ ānandaṁ appābādhaṁ
 appātaṅkaṁ lahuṭṭhānaṁ balaṁ phāsuvihāraṁ pucchatīti evañca vadehi
 sādhu kira bhavaṁ ānando yena subhassa māṇavassa todeyyaputtassa
 nivesanaṁ tenupasaṅkamatu anukampaṁ upādāyāti. Evaṁ bhoti kho so
 māṇavako subhassa māṇavassa todeyyaputtassa paṭissutvā yenāyasmā
 ānando tenupasaṅkami upasaṅkamitvā āyasmatā ānandena saddhiṁ
 sammodi sammodanīyaṁ kathaṁ sārāṇīyaṁ vītisāretvā ekamantaṁ nisīdi.
 Ekamantaṁ nisinno kho so māṇavako āyasmantaṁ ānandaṁ etadavoca
 subho kho māṇavo todeyyaputto bhavantaṁ ānandaṁ appābādhaṁ
 appātaṅkaṁ lahuṭṭhānaṁ balaṁ phāsuvihāraṁ pucchati evañca vadeti
 sādhu kira bhavaṁ ānando yena subhassa māṇavassa todeyyaputtassa
-------------------------------------------------
[page 251]
 Nivesanaṁ tenupasaṅkamatu anukampaṁ upādāyāti.
      [316] Evaṁ vutte āyasmā ānando taṁ māṇavakaṁ etadavoca
 akālo kho māṇavaka atthi me ajja bhesajjamattā pītā appevanāma
 svepi upasaṅkameyyāma kālañca samayañca upādāyāti.
 Evaṁ bhoti kho so māṇavako āyasmato ānandassa paṭissutvā
 uṭṭhāyāsanā yena subho māṇavo todeyyaputto tenupasaṅkami
 upasaṅkamitvā subhaṁ māṇavaṁ todeyyaputtaṁ etadavoca avocumhā
 kho mayaṁ bhoto vacanena taṁ bhavantaṁ ānandaṁ subho māṇavo
 todeyyaputto bhavantaṁ ānandaṁ appābādhaṁ appātaṅkaṁ lahuṭṭhānaṁ
 balaṁ phāsuvihāraṁ pucchati evañca vadeti sādhu kira bhavaṁ ānando
 yena subhassa māṇavassa todeyyaputtassa nivesanaṁ tenupasaṅkamatu
 anukampaṁ upādāyāti evaṁ vutte bho samaṇo ānando maṁ
 etadavoca akālo kho māṇavaka atthi me ajja bhesajjamattā
 pītā appevanāma svepi upasaṅkameyyāma kālañca samayañca
 upādāyāti ettāvatāpi kho bho katameva etaṁ yato kho so
 bhavaṁ ānando okāsamakāsi svātanāyapi upasaṅkamanāyāti.
      [317] Athakho āyasmā ānando tassā rattiyā accayena
 pubbaṇhasamayaṁ nivāsetvā pattacīvaramādāya cetakena bhikkhunā
 pacchāsamaṇena yena subhassa māṇavassa todeyyaputtassa nivesanaṁ
 tenupasaṅkami upasaṅkamitvā paññatte āsane nisīdi. Athakho
-------------------------------------------------
[page 252]
 Subho māṇavo todeyyaputto yenāyasmā ānando tenupasaṅkami
 upasaṅkamitvā āyasmatā ānandena saddhiṁ sammodi sammodanīyaṁ
 kathaṁ sārāṇīyaṁ vītisāretvā ekamantaṁ nisīdi. Ekamantaṁ nisinno
 kho subho māṇavo todeyyaputto āyasmantaṁ ānandaṁ etadavoca
 bhavañhi ānando tassa bhoto gotamassa dīgharattaṁ upaṭṭhāko
 santikāvacaro samīpacārī bhavametaṁ ānando jāneyya yesaṁ so bhavaṁ
 gotamo dhammānaṁ vaṇṇavādī ahosi yattha ca imaṁ janataṁ samādapesi
 nivesesi patiṭṭhāpesi katamesānaṁ kho bho ānanda dhammānaṁ so
 bhavaṁ gotamo vaṇṇavādī ahosi kattha ca imaṁ janataṁ samādapesi
 nivesesi patiṭṭhāpesīti. Tiṇṇaṁ kho māṇavaka khandhānaṁ so
 bhagavā vaṇṇavādī ahosi ettha ca imaṁ janataṁ samādapesi nivesesi
 patiṭṭhāpesi katamesaṁ tiṇṇaṁ ariyassa sīlakkhandhassa ariyassa
 samādhikkhandhassa ariyassa paññākkhandhassa imesaṁ kho māṇavaka
 tiṇṇaṁ khandhānaṁ so bhagavā vaṇṇavādī ahosi ettha ca imaṁ
 janataṁ samādapesi nivesesi patiṭṭhāpesīti.
      [318] Katamo pana so ko ānanda ariyo sīlakkhandho yassa
 so bhavaṁ gotamo vaṇṇavādī ahosi yattha ca imaṁ janataṁ samādapesi
 nivesesi patiṭṭhāpesīti. Idha māṇava tathāgato loke uppajjati
 arahaṁ sammāsambuddho vijjācaraṇasampanno .pe. So imaṁ lokaṁ
 sadevakaṁ samārakaṁ .pe. Parisuddhaṁ brahmacariyaṁ pakāseti. Taṁ
-------------------------------------------------
[page 253]
 Dhammaṁ suṇāti gahapati vā gahapatiputto vā aññatarasmiṁ vā
 kule pacchājāto so taṁ dhammaṁ sutvā tathāgate saddhaṁ paṭilabhati
 so tena saddhāpaṭilābhena samannāgato itipi paṭisañcikkhati sambādho
 gharāvāso rajāpatho abbhokāso pabbajjā nayidaṁ sukaraṁ agāraṁ
 ajjhāvasatā ekantaparipuṇṇaṁ ekantaparisuddhaṁ saṁkhalikhitaṁ brahmacariyaṁ
 carituṁ yannūnāhaṁ kesamassuṁ ohāretvā kāsāyāni vatthāni acchādetvā
 agārasmā anagāriyaṁ pabbajeyyanti. So aparena samayena appaṁ
 vā bhogakkhandhaṁ pahāya mahantaṁ vā bhogakkhandhaṁ pahāya appaṁ vā
 ñātiparivaṭṭaṁ pahāya mahantaṁ vā ñātiparivaṭṭaṁ pahāya kesamassuṁ
 ohāretvā kāsāyāni vatthāni acchādetvā agārasmā anagāriyaṁ
 pabbajati. So evaṁ pabbajito samāno pātimokkhasaṁvarasaṁvuto viharati
 ācāragocarasampanno anumattesu vajjesu bhayadassāvī samādāya sikkhati
 sikkhāpadesu kāyakammavacīkammena samannāgato kusalena parisuddhājīvo
 sīlasampanno indriyesu guttadvāro satisampajaññena samannāgato
 santuṭṭho.
      [319] Kathañca māṇava bhikkhu sīlasampanno hoti idha māṇava bhikkhu
 pāṇātipātaṁ pahāya pāṇātipātā paṭivirato hoti nihitadaṇḍo
 nihitasattho lajjī dayāpanno sabbapāṇabhūtahitānukampī viharati. Yaṁpi
 māṇava bhikkhu pāṇātipātaṁ pahāya pāṇātipātā paṭivirato hoti
 nihitadaṇḍo nihitasattho lajjī dayāpanno sabbapāṇabhūtahitānukampī
-------------------------------------------------
[page 254]
 Viharati idaṁpissa hoti sīlasmiṁ (tato paraṁ sabbaṁ vitthāretabbaṁ) .pe.
      [320] Yathā vā paneke bhonto samaṇabrāhmaṇā saddhādeyyāni
 bhojanāni bhuñjitvā te evarūpāya tiracchānavijjāya
 micchājīvena jīvikaṁ kappenti. Seyyathīdaṁ. Santikammaṁ paṇidhikammaṁ
 bhūmikammaṁ bhūrikammaṁ vassakammaṁ vossakammaṁ vatthukammaṁ vatthuparikaraṇaṁ
 ācamanaṁ nhāpanaṁ juhanaṁ vamanaṁ virecanaṁ uddhavirecanaṁ adhovirecanaṁ
 sīsavirecanaṁ kaṇṇatelaṁ nettappānaṁ natthukammaṁ añjanaṁ paccañjanaṁ
 sālākiyaṁ sallakattiyaṁ dārakatikicchaṁ mūlabhesajjānaṁ anuppadānaṁ osadhīnaṁ
 paṭimokkho iti vā. Iti evarūpāya tiracchānavijjāya micchājīvā
 paṭivirato hoti. Yaṁpi māṇava bhikkhu yathā vā
 paneke bhonto samaṇabrāhmaṇā saddhādeyyāni bhojanāni bhuñjitvā
 te evarūpāya tiracchānavijjāya micchājīvena jīvikaṁ kappenti.
 Seyyathīdaṁ. Santikammaṁ paṇidhikammaṁ .pe. Osadhīnaṁ paṭimokkho iti
 vā. Iti evarūpāya tiracchānavijjāya micchājīvā paṭivirato hoti
 idampissa hoti sīlasmiṁ. Sa kho so māṇava bhikkhu evaṁ
 sīlasampanno na kutoci bhayaṁ samanupassati yadidaṁ sīlasaṁvarato.
 Seyyathāpi māṇava rājā khattiyo muddhāvasitto nihatapaccāmitto
 na kutopi bhayaṁ samanupassati yadidaṁ paccatthikato evameva kho
 māṇava bhikkhu evaṁ sīlasampanno na kutopi bhayaṁ samanupassati yadidaṁ
 sīlasaṁvarato. So iminā ariyena sīlakkhandhena samannāgato ajjhattaṁ
-------------------------------------------------
[page 255]
 Anavajjasukhaṁ paṭisaṁvedeti. Evaṁ kho māṇava bhikkhu sīlasampanno
 hoti. Ayaṁ kho so māṇava ariyo sīlakkhandho yassa so
 bhagavā vaṇṇavādī ahosi ettha ca imaṁ janataṁ samādapesi nivesesi
 patiṭṭhāpesi atthi cevettha uttariṁ karaṇīyanti. Acchariyaṁ bho
 ānanda abbhūtaṁ bho < PTS. D I , 207 >ānanda so cāyaṁ bho ānanda ariyo
 sīlakkhandho paripuṇṇo no aparipuṇṇo evaṁ paripuṇṇañcāhaṁ
 bho ānanda ariyaṁ sīlakkhandhaṁ ito bahiddhā aññesu samaṇabrāhmaṇesu
 na samanupassāmi. Evaṁ paripuṇṇañca bho ānanda
 ariyaṁ sīlakkhandhaṁ ito bahiddhā aññe samaṇabrāhmaṇā attani
 samanupasseyyuṁ te tāvatakeneva attamanā assu alamettāvatā
 katamettāvatā anuppatto no sāmaññattho natthi no kiñci
 uttariṁ karaṇīyanti. Atha ca pana bhavaṁ ānando evamāha atthi
 cevettha uttariṁ karaṇīyanti.
      [321] Katamo pana so bho ānanda ariyo samādhikkhandho yassa
 so bhavaṁ gotamo vaṇṇavādī ahosi yattha ca imaṁ janataṁ samādapesi
 nivesesi patiṭṭhāpesīti. Kathañca pana māṇava bhikkhu indriyesu guttadvāro
 hoti. Idha māṇava bhikkhu cakkhunā rūpaṁ disvā na nimittaggāhī
 hoti nānubyañjanaggāhī yatvādhikaraṇamenaṁ cakkhundriyaṁ asaṁvutaṁ viharantaṁ
 abhijjhādomanassā pāpakā akusalā dhammā anvāssaveyyuṁ tassa
 saṁvarāya paṭipajjati rakkhati cakkhundriyaṁ cakkhundriye saṁvaraṁ āpajjati.
-------------------------------------------------
[page 256]
 Sotena saddaṁ sutvā .pe. Ghānena gandhaṁ ghāyitvā. Jivhāya
 rasaṁ sāyitvā. Kāyena phoṭṭhabbaṁ phusitvā. Manasā dhammaṁ
 viññāya na nimittaggāhī hoti nānubyañjanaggāhī yatvādhikaraṇamenaṁ
 manindriyaṁ asaṁvutaṁ viharantaṁ abhijjhādomanassā pāpakā akusalā
 dhammā anvāssaveyyuṁ tassa saṁvarāya paṭipajjati rakkhati manindriyaṁ
 manindriye saṁvaraṁ āpajjati. So iminā ariyena indriyasaṁvarena
 samannāgato ajjhattaṁ abyāsekasukhaṁ paṭisaṁvedeti. Evaṁ kho māṇava
 bhikkhu indriyesu guttadvāro hoti.
      [322] Kathañca māṇava bhikkhu satisampajaññena samannāgato
 hoti. Idha māṇava bhikkhu abhikkante paṭikkante sampajānakārī
 hoti ālokite vilokite sampajānakārī hoti sammiñjite pasārite
 sampajānakārī hoti saṁghāṭipattacīvaradhāraṇe sampajānakārī hoti
 asite pīte khāyite sāyite sampajānakārī hoti uccārapassāvakamme
 sampajānakārī hoti gate ṭhite nisinne sutte jāgarite
 bhāsite tuṇhībhāve sampajānakārī hoti evaṁ kho māṇava bhikkhu
 satisampajaññena samannāgato hoti.
      [323] Kathañca māṇava bhikkhu santuṭṭho hoti. Idha māṇava
 bhikkhu santuṭṭho hoti kāyaparihārikena cīvarena kucchiparihārikena
 piṇḍapātena so yena yeneva pakkamati samādāyeva pakkamati
 seyyathāpi māṇava pakkhī sakuṇo yena yeneva ḍeti sapattabhāroyeva
-------------------------------------------------
[page 257]
 Ḍeti evameva kho māṇava bhikkhu santuṭṭho hoti kāyaparihārikena
 cīvarena kucchiparihārikena piṇḍapātena so yena yeneva pakkamati
 samādāyeva pakkamati. Evaṁ kho māṇava bhikkhu santuṭṭho hoti.
      [324] So iminā ca ariyena sīlakkhandhena samannāgato iminā
 ca ariyena indriyasaṁvarena samannāgato iminā ca ariyena satisampajaññena
 samannāgato imāya ca ariyāya santuṭṭhiyā samannāgato
 vivittaṁ senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ
 susānaṁ vanapatthaṁ abbhokāsaṁ palālapuñjaṁ. So pacchābhattaṁ piṇḍapātapaṭikkanto
 nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ
 satiṁ upaṭṭhapetvā. So abhijjhaṁ lobhaṁ pahāya vigatābhijjhena
 cetasā viharati abhijjhāya cittaṁ parisodheti byāpādapadosaṁ pahāya
 abyāpannacitto viharati sabbapāṇabhūtahitānukampī byāpādapadosā
 cittaṁ parisodheti thīnamiddhaṁ pahāya vigatathīnamiddho viharati ālokasaññī
 sato sampajāno thīnamiddhā cittaṁ parisodheti uddhaccakukkuccaṁ pahāya
 anuddhato viharati ajjhattaṁ vūpasantacitto uddhaccakukkuccā cittaṁ
 parisodheti vicikicchaṁ pahāya tiṇṇavicikiccho viharati akathaṅkathī kusalesu
 dhammesu vicikicchāya cittaṁ parīsodheti.
      [325] Seyyathāpi māṇava puriso iṇaṁ ādāya kammante
 payojeyya tassa te kammantā samijjheyyuṁ. So yāni ca
 porāṇāni iṇamūlāni tāni ca byantīkareyya siyā cassa uttariṁ
-------------------------------------------------
[page 258]
 Avasiṭṭhaṁ dārabharaṇāya. Tassa evamassa ahaṁ kho pubbe iṇaṁ
 ādāya kammante payojesiṁ tassa te me kammantā samijjhiṁsu
 sohaṁ yāni porāṇāni iṇamūlāni tāni ca byantīakāsiṁ atthi ca
 me uttariṁ avasiṭṭhaṁ dārabharaṇāyāti. So tatonidānaṁ labhetha
 pāmojjaṁ adhigacche somanassaṁ. Seyyathāpi māṇava puriso ābādhiko
 assa dukkhito bāḷhagilāno bhattañcassa nacchādeyya na cassa
 kāye balamattā. So aparena samayena tamhā ābādhā mucceyya
 bhattañcassa chādeyya siyā cassa kāye balamattā. Tassa
 evamassa ahaṁ kho pubbe ābādhiko ahosiṁ dukkhito bāḷhagilāno
 bhattañca me nacchādesi na ca me āsi kāye balamattā somhi
 etarahi tamhā ābādhā mutto bhattañca me chādesi atthi ca
 me kāye balamattāti. So tatonidānaṁ labhetha pāmojjaṁ adhigacche
 somanassaṁ. Seyyathāpi māṇava puriso bandhanāgāre bandho assa
 so aparena samayena tamhā bandhanāgārā mucceyya sotthinā
 abhayena na cassa kiñci bhogānaṁ vayo. Tassa evamassa ahaṁ
 kho pubbe bandhanāgāre bandho ahosiṁ somhi etarahi tamhā
 bandhanāgārā mutto sotthinā abhayena natthi ca me kiñci bhogānaṁ
 vayoti. So tatonidānaṁ labhetha pāmojjaṁ adhigacche somanassaṁ.
 Seyyathāpi māṇava puriso dāso anattādhīno parādhīno na yenakāmaṁgamo.
 So aparena samayena tamhā dāsabyā mucceyya
-------------------------------------------------
[page 259]
 Attādhīno aparādhīno bhujisso yenakāmaṁgamo. Tassa evamassa ahaṁ
 kho pubbe dāso ahosiṁ na attādhīno parādhīno na yenakāmaṁgamo
 somhi etarahi tamhā dāsabyā mutto attādhīno aparādhīno
 bhujisso yenakāmaṁgamoti. So tatonidānaṁ labhetha pāmojjaṁ adhigacche
 somanassaṁ. Seyyathāpi māṇava puriso sadhano sabhogo kantāraddhānamaggaṁ
 paṭipajjeyya dubbhikkhaṁ sappaṭibhayaṁ. So aparena
 samayena taṁ kantāraṁ nitthareyya sotthinā gāmantaṁ anupāpuṇeyya
 khemaṁ appaṭibhayaṁ. Tassa evamassa ahaṁ kho pubbe sadhano sabhogo
 kantāraddhānamaggaṁ paṭipajjiṁ dubbhikkhaṁ sappaṭibhayaṁ somhi etarahi taṁ
 kantāraṁ nitthiṇṇo sotthinā gāmantaṁ anuppatto khemaṁ appaṭibhayanti.
 So tatonidānaṁ labhetha pāmojjaṁ adhigacche somanassaṁ.
 Evameva kho māṇava bhikkhu yathāiṇaṁ yathārogaṁ yathābandhanāgāraṁ
 yathādāsabyaṁ yathākantāraddhānamaggaṁ ime pañca nīvaraṇe appahīne
 attani samanupassati. Seyyathāpi māṇava yathāānaṇyaṁ yathāārogyaṁ
 yathābandhanāmokkhaṁ yathābhujissaṁ yathākhemantabhūmiṁ evameva bhikkhu ime
 pañca nīvaraṇe pahīne attani samanupassati tassime pañca nīvaraṇe
 pahīne attani samanupassato pāmojjaṁ jāyati pamuditassa pīti jāyati
 pītimanassa kāyo passambhati passaddhakāyo sukhaṁ pavedeti sukhino
 cittaṁ samādhiyati. So vivicceva kāmehi vivicca akusalehi dhammehi
 savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.
-------------------------------------------------
[page 260]
 So imameva kāyaṁ vivekajena pītisukhena abhisandeti parisandeti
 paripūreti parippharati nāssa kiñci sabbāvato kāyassa vivekajena
 pītisukhena apphutaṁ hoti. Seyyathāpi māṇava dakkho nhāpako vā
 nhāpakantevāsī vā kaṁsathāle nhānīyacuṇṇāni ākiritvā udakena
 paripphosakaṁ sandeyya parisandeyya sāyaṁ nhānīyapiṇḍi snehānugatā
 snehaparetā santarabāhirā phutā snehena na ca paggharati evameva
 kho māṇava bhikkhu .pe. Yaṁ hi māṇava bhikkhu vivicceva kāmehi
 vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ
 jhānaṁ upasampajja viharati so imameva kāyaṁ vivekajena pītisukhena
 abhisandeti parisandeti paripūreti parippharati nāssa kiñci sabbāvato
 kāyassa vivekajena pītisukhena apphutaṁ hoti. Idaṁpissa hoti
 samādhimhi.
      [326] Puna caparaṁ māṇava bhikkhu vitakkavicārānaṁ vūpasamā
 ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ
 pītisukhaṁ dutiyaṁ jhānaṁ upasampajja viharati. So imameva kāyaṁ
 samādhijena pītisukhena abhisandeti parisandeti paripūreti parippharati
 nāssa kiñci sabbāvato kāyassa samādhijena pītisukhena na apphutaṁ
 hoti. Seyyathāpi māṇava udakarahado gambhīro ubbhitodako
 tassa nevassa puratthimāya disāya udakassa āyamukhaṁ na dakkhiṇāya
 disāya udakassa āyamukhaṁ na pacchimāya disāya na uttarāya disāya
-------------------------------------------------
[page 261]
 Udakassa āyamukhaṁ devo pana kālena kālaṁ sammādhāraṁ anuppaveccheyya
 athakho tamhā ca udakarahadā sītā vāridhārā ubbhijjitvā tadeva
 udakarahadaṁ sītena vārinā abhisandeyya parisandeyya paripūreyya
 paripphareyya nāssa kiñci sabbāvato udakarahadassa sītena vārinā
 apphutaṁ assa evameva kho māṇava bhikkhu .pe. Yaṁpi māṇava
 bhikkhu vitakkavicārānaṁ vūpasamā .pe. Dutiyaṁ jhānaṁ upasampajja
 viharati imameva kāyaṁ samādhijena pītisukhena abhisandeti parisandeti
 paripūreti parippharati nāssa kiñci sabbāvato kāyassa samādhijena
 pītisukhena apphutaṁ hoti. Idampissa hoti samādhismiṁ.
      [327] Puna caparaṁ māṇava bhikkhu pītiyā ca virāgā upekkhako
 ca viharati sato sampajāno sukhañca kāyena paṭisaṁvedeti yantaṁ
 ariyā ācikkhanti upekkhako satimā sukhavihārīti tatiyaṁ jhānaṁ
 upasampajja viharati. So imameva kāyaṁ nippītikena sukhena abhisandeti
 parisandeti paripūreti parippharati nāssa kiñci sabbāvato kāyassa
 nippītikena sukhena apphutaṁ hoti. Seyyathāpi māṇava uppaliniyaṁ
 vā paduminiyaṁ vā puṇḍarīkiniyaṁ vā appekaccāni uppalāni vā
 padumāni vā puṇḍarīkāni vā udake jātāni udake saṁvaḍḍhāni
 udakānugatāni anto nimuggaposīni tāni yāva ca aggāni yāva
 ca mūlāni sītena vārinā abhisannāni parisannāni paripūrāni paripphutāni
 nāssa kiñci sabbāvataṁ uppalānaṁ vā padumānaṁ vā puṇḍarīkānaṁ
-------------------------------------------------
[page 262]
 Vā sītena vārinā apphutaṁ assa evameva kho māṇava bhikkhu
 .pe. Yaṁpi māṇava bhikkhu pītiyā ca virāgā .pe. Tatiyaṁ
 jhānaṁ upasampajja viharati imameva < PTS. D I , 208 >kāyaṁ nippītikena sukhena abhisandeti
 parisandeti paripūreti parippharati nāssa kiñci sabbāvato kāyassa
 nippītikena sukhena apphutaṁ hoti. Idampissa hoti samādhismiṁ.
      [328] Puna caparaṁ māṇava bhikkhu sukhassa ca pahānā dukkhassa
 ca pahānā pubbe va somanassadomanassānaṁ atthaṅgamā adukkhamasukhaṁ
 upekkhāsatipārisuddhiṁ catutthaṁ jhānaṁ upasampajja viharati. So imameva
 kāyaṁ parisuddhena cetasā pariyodātena pharitvā nisinno hoti
 nāssa kiñci sabbāvato kāyassa parisuddhena cetasā pariyodātena
 apphutaṁ hoti. Seyyathāpi māṇava puriso odātena vatthena
 sasīsaṁ pārupitvā nisinno assa nāssa kiñci sabbāvato kāyassa
 odātena vatthena apphutaṁ hoti evameva kho māṇava bhikkhu .pe.
 Yaṁpi māṇava bhikkhu sukhassa ca pahānā .pe. Catutthaṁ jhānaṁ
 upasampajja viharati imameva kāyaṁ parisuddhena cetasā pariyodātena
 pharitvā nisinno hoti nāssa kiñci sabbāvato kāyassa parisuddhena
 cetasā pariyodātena apphutaṁ hoti. Idaṁpissa hoti samādhismiṁ. Ayaṁ
 kho so māṇava ariyo samādhikkhandho yassa so bhagavā vaṇṇavādī
 ahosi ettha ca imaṁ janataṁ samādapesi nivesesi patiṭṭhāpesi
 atthi cevettha uttariṁ karaṇīyanti. Acchariyaṁ bho ānanda abbhūtaṁ
-------------------------------------------------
[page 263]
 Bho ānanda so cāyaṁ bho ānanda ariyo samādhikkhandho paripuṇṇo
 no aparipuṇṇo evaṁ paripuṇṇañcāhaṁ bhoto ānandassa ariyaṁ
 samādhikkhandhaṁ ito bahiddhā aññesu samaṇabrāhmaṇesu na samanupassāmi
 evaṁ paripuṇṇañca bho ānanda ariyaṁ samādhikkhandhaṁ ito
 bahiddhā aññe samaṇabrāhmaṇā attani samanupasseyyuṁ te tāvatakeneva
 attamanā assu alamettāvatā katamettāvatā anuppatto no
 sāmaññattho natthi no kiñci uttariṁ karaṇīyanti. Atha ca pana bhavaṁ
 ānando evamāha atthi cevettha uttariṁ karaṇīyanti.
      [329] Katamo pana so bho ānanda ariyo paññākkhandho yassa
 so bhavaṁ gotamo vaṇṇavādī ahosi yattha ca imaṁ janataṁ samādapesi
 nivesesi patiṭṭhāpesi. So evaṁ samāhite citte parisuddhe pariyodāte
 anaṅgaṇe vigatūpakkilese mudubhūte kammaniye ṭhite āneñjappatte
 ñāṇadassanāya cittaṁ abhinīharati abhininnāmeti. So evaṁ pajānāti
 ayaṁ kho me kāyo rūpī cātummahābhūtiko mātāpettikasambhavo
 odanakummāsupacayo niccucchādanaparimaddanabhedanaviddhaṁsanadhammo idañca
 pana me viññāṇaṁ ettha sitaṁ ettha paṭibaddhanti. Seyyathāpi
 māṇava maṇiveḷuriyo subho jātimā aṭṭhaṁso suparikammakato accho
 vippasanno sabbākārasampanno tatrassa suttaṁ āvutaṁ nīlaṁ vā pītaṁ
 vā lohitaṁ vā odātaṁ vā paṇḍusuttaṁ vā tamenaṁ cakkhumā puriso
 hatthe karitvā paccavekkheyya ayaṁ kho maṇiveḷuriyo subho jātimā
-------------------------------------------------
[page 264]
 Aṭṭhaṁso suparikammakato accho vippasanno sabbākārasampanno tatridaṁ
 suttaṁ āvutaṁ nīlaṁ vā pītaṁ vā lohitaṁ vā odātaṁ vā paṇḍusuttaṁ
 vāti < PTS. D I , 209 >evameva kho māṇava bhikkhu .pe. Yaṁpi māṇava bhikkhu evaṁ
 samāhite citte parisuddhe pariyodāte anaṅgaṇe vigatūpakkilese
 mudubhūte kammaniye ṭhite āneñjappatte ñāṇadassanāya cittaṁ
 abhinīharati abhininnāmeti so evaṁ pajānāti ayaṁ kho me
 kāyo rūpī cātummahābhūtiko mātāpettikasambhavo odanakummāsupacayo
 niccucchādanaparimaddanabhedanaviddhaṁsanadhammo idañca pana me viññāṇaṁ
 ettha sitaṁ ettha paṭibaddhanti. Idaṁpissa hoti paññāya.
      [330] So evaṁ samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte manomayaṁ
 abhinimmināya cittaṁ abhinīharati abhininnāmeti. So imamhā kāyā
 aññaṁ kāyaṁ abhininnāmeti rūpiṁ manomayaṁ sabbaṅgapaccaṅgaṁ ahīnindriyaṁ.
 Seyyathāpi māṇava puriso muñjamhā isikaṁ pavāheyya tassa evamassa
 ayaṁ muñjo ayaṁ isikā añño muñjo aññā isikā muñjamhā
 tveva isikā pavālhāti. Seyyathāpi māṇava puriso asiṁ
 kosiyā pavāheyya tassa evamassa ayaṁ asi ayaṁ kosi aññā
 asi aññā kosi kosiyā tveva asi pavālhāti. Seyyathāpi
 māṇava puriso ahiṁ karaṇḍā uddhareyya tassa evamassa ayaṁ ahi
 ayaṁ karaṇḍo añño ahi añño karaṇḍo karaṇḍā tveva ahi
-------------------------------------------------
[page 265]
 Uddharitoti 1- evameva kho māṇava bhikkhu .pe. Yaṁpi māṇava bhikkhu
 evaṁ samāhite citte .pe. Āneñjappatte manomayaṁ abhinimmināya
 cittaṁ abhinīharati abhininnāmeti .pe. Idaṁpissa hoti paññāya.
      [331] So evaṁ samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte iddhividhāya
 cittaṁ abhinīharati abhininnāmeti. So anekavihitaṁ iddhividhaṁ paccanubhoti
 ekopi hutvā bahudhā hoti bahudhāpi hutvā eko hoti āvibhāvaṁ
 tirobhāvaṁ tirokuḍḍaṁ tiropākāraṁ tiropabbataṁ asajjamāno gacchati
 seyyathāpi ākāse. So paṭhaviyāpi ummujjanimmujjaṁ karoti seyyathāpi
 udake udakepi abhijjamāne gacchati seyyathāpi paṭhaviyaṁ ākāsepi
 pallaṅkena kamati seyyathāpi pakkhī sakuṇo imepi candimasuriye
 evaṁmahiddhike evaṁmahānubhāve pāṇinā parimasati parimajjati yāva
 brahmalokāpi kāyena vasaṁ vatteti. Seyyathāpi māṇava dakkho
 kumbhakāro vā kumbhakārantevāsī vā suparikammakatāya mattikāya yaṁ
 yadeva bhājanavikatiṁ ākaṅkheyya tantadeva kareyya abhinipphādeyya
 seyyathāpi vā pana māṇava dakkho dantakāro vā dantakārantevāsī
 vā suparikammakatasmiṁ dantasmiṁ yaṁ yadeva dantavikatiṁ ākaṅkheyya
 tantadeva kareyya abhinipphādeyya seyyathāpi vā pana māṇava
 dakkho suvaṇṇakāro vā suvaṇṇakārantevāsī vā suparikammakatasmiṁ

  *  *  *  *  *  *
  Footnote:1 sīhalapotthake ubbhato.
-------------------------------------------------
[page 266]
 Suvaṇṇasmiṁ yaṁ yadeva suvaṇṇavikatiṁ ākaṅkheyya tantadeva kareyya
 abhinipphādeyya evameva kho māṇava bhikkhu evaṁ samāhite citte
 parisuddhe pariyodāte anaṅgaṇe vigatūpakkilese mudubhūte kammaniye
 ṭhite āneñjappatte iddhividhāya cittaṁ abhinīharati abhininnāmeti
 so anekavihitaṁ iddhividhaṁ paccanubhoti ekopi hutvā bahudhā hoti
 .pe. Yāva brahmalokāpi kāyena vasaṁ vatteti. Idampissa
 hoti paññāya.
      [332] So evaṁ samāhite citte .pe. Āneñjappatte
 dibbāya sotadhātuyā cittaṁ abhinīharati abhininnāmeti. So dibbāya
 sotadhātuyā visuddhāya atikkantamānusikāya ubho sadde suṇāti
 dibbe ca mānuse ca ye dūre santike ca. Seyyathāpi māṇava
 puriso addhānamaggapaṭipanno so suṇeyya bherisaddaṁpi mudiṅgasaddaṁpi 1-
 saṁkhasaddaṁpi paṇavasaddaṁpi deṇḍimasaddaṁpi tassa evamassa bherisaddo
 itipi mudiṅgasaddo itipi saṁkhasaddo itipi paṇavasaddo itipi
 deṇḍimasaddo itipi evameva kho māṇava bhikkhu .pe. Yaṁpi
 māṇava bhikkhu evaṁ samāhite citte .pe. Āneñjappatte
 dibbāya sotadhātuyā visuddhāya atikkantamānusikāya ubhopi sadde

  *  *  *  *  *  *
  Footnote:1 ito paraṁ sīhalapotthake saṁkhapaṇavadeṇḍimasaddampi tassa evamassa
 bherisaddo itipi mudiṅgasaddo itipi saṁkhapaṇavadeṇḍimasaddo itipīti
 īdiso pāṭho dissati.
-------------------------------------------------
[page 267]
 Suṇāti dibbe ca mānuse ca ye dūre santike ca. Idampissa
 hoti paññāya.
      [333] So evaṁ samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte cetopariyañāṇāya
 cittaṁ abhinīharati abhininnāmeti. So parasattānaṁ
 parapuggalānaṁ cetasā ceto paricca pajānāti sarāgaṁ vā cittaṁ
 sarāgaṁ cittanti pajānāti vītarāgaṁ vā cittaṁ vītarāgaṁ cittanti
 pajānāti sadosaṁ vā cittaṁ ladosaṁ cittanti pajānāti vītadosaṁ
 vā cittaṁ vītadosaṁ cittanti pajānāti samohaṁ vā cittaṁ samohaṁ
 cittanti pajānāti vītamohaṁ vā cittaṁ vītamohaṁ cittanti pajānāti
 saṁkhittaṁ vā cittaṁ saṁkhittaṁ cittanti pajānāti vikkhittaṁ vā cittaṁ
 vikkhittaṁ cittanti pajānāti mahaggataṁ vā cittaṁ mahaggataṁ cittanti
 pajānāti amahaggataṁ vā cittaṁ amahaggataṁ cittanti pajānāti sauttaraṁ
 vā cittaṁ sauttaraṁ cittanti pajānāti anuttaraṁ vā cittaṁ anuttaraṁ
 cattanti pajānāti samāhitaṁ vā cittaṁ samāhitaṁ cittanti pajānāti
 asamāhitaṁ vā cittaṁ asamāhitaṁ cittanti pajānāti vimuttaṁ vā
 cittaṁ vimuttaṁ cittanti pajānāti avimuttaṁ vā cittaṁ avimuttaṁ
 cattanti pajānāti. Seyyathāpi māṇava itthī vā puriso vā
 daharo yuvā maṇḍanajātiko ādāse vā parisuddhe pariyodāte
 acche vā udakapatte sakamukhanimittaṁ paccavekkhamāno sakaṇikaṁ vā
-------------------------------------------------
[page 268]
 Sakaṇikanti pajāneyya akaṇikaṁ vā akaṇikanti pajāneyya evameva
 kho māṇava bhikkhu .pe. Yaṁpi māṇava bhikkhu evaṁ samāhite
 citte .pe. Āneñjappatte cetopariyañāṇāya cittaṁ abhinīharati
 abhininnāmeti. So parasattānaṁ parapuggalānaṁ cetasā ceto paricca
 jānāti sarāgaṁ vā cittaṁ sarāgaṁ cittanti pajānāti .pe. Avimuttaṁ
 vā cittaṁ avimuttaṁ cittanti pajānāti. Idampissa hoti paññāya.
      [334] So evaṁ samāhite citte .pe. Āneñjappatte
 pubbenivāsānussatiñāṇāya cittaṁ abhinīharati abhininnāmeti. So
 anekavihitaṁ pubbenivāsaṁ anussarati seyyathīdaṁ ekaṁpi jātiṁ dvepi
 jātiyo tissopi jātiyo catassopi jātiyo pañcapi jātiyo dasapi
 jātiyo vīsaṁpi jātiyo tiṁsaṁpi jātiyo cattāḷīsaṁpi jātiyo paññāsaṁpi
 jātiyo jātisataṁpi jātisahassaṁpi jātisatasahassaṁpi anekepi saṁvaṭṭakappe
 anekepi vivaṭṭakappe anekepi saṁvaṭṭavivaṭṭakappe amutrāsiṁ evaṁnāmo
 evaṁgotto evaṁvaṇṇo evamāhāro evaṁsukhadukkhapaṭisaṁvedī
 evamāyupariyanto so tato cuto amutra udapādiṁ tatrāpāsiṁ evaṁnāmo
 evaṁgotto evaṁvaṇṇo evamāhāro evaṁsukhadukkhapaṭisaṁvedī
 evamāyupariyanto so tato cuto idhūpapannoti. Iti sākāraṁ
 sauddesaṁ anekavihitaṁ pubbenivāsaṁ anussarati. Seyyathāpi māṇava
 puriso sakamhāpi gāmā aññaṁ gāmaṁ gaccheyya tamhāpi gāmā
 aññaṁpi gāmaṁ gaccheyya so tamhā gāmā sakaṁyeva gāmaṁ paccāgaccheyya
-------------------------------------------------
[page 269]
 Tassa evamassa ahaṁ kho sakamhā gāmā amuṁ gāmaṁ
 agacchiṁ 1- tatthāpi evaṁ 2- aṭṭhāsiṁ evaṁ nisīdiṁ evaṁ abhāsiṁ evaṁ
 tuṇhī ahosiṁ so tamhā gāmā amuṁ gāmaṁ agacchiṁ tatrāpi
 evaṁ aṭṭhāsiṁ evaṁ nisīdiṁ evaṁ abhāsiṁ evaṁ tuṇhī ahosiṁ
 somhi tamhā gāmā sakaṁyeva gāmaṁ paccāgatoti evameva kho
 māṇava bhikkhu .pe. Yaṁpi māṇava bhikkhu evaṁ samāhite citte
 .pe. Āneñjappatte pubbenivāsānussatiñāṇāya cittaṁ abhinīharati
 abhininnāmeti so anekavihitaṁ pubbenivāsaṁ anussarati seyyathīdaṁ ekaṁpi
 jātiṁ dvepi jātiyo .pe. Iti sākāraṁ sauddesaṁ anekavihitaṁ
 pubbenivāsaṁ anussarati. Idaṁpissa hoti paññāya.
      [335] So evaṁ samāhite citte .pe. Āneñjappatte
 sattānaṁ cutūpapātañāṇāya cittaṁ abhinīharati abhininnāmeti. So
 dibbena cakkhunā visuddhena atikkantamānusakena satte passati cavamāne
 upapajjamāne hīne paṇīte suvaṇṇe dubbaṇṇe sugate duggate
 yathākammūpage satte pajānāti ime vata bhonto sattā kāyaduccaritena
 samannāgatā vacīduccaritena samannāgatā manoduccaritena
 samannāgatā ariyānaṁ upavādakā micchādiṭṭhikā micchādiṭṭhikammasamādānā
 te kāyassa bhedā parammaraṇā apāyaṁ duggatiṁ vinipātaṁ
 nirayaṁ upapannā ime vā pana bhonto sattā kāyasucaritena

  *  *  *  *  *  *
  Footnote:1 agañchinti vā pāṭho. 2 Sī. tatra evaṁ.
-------------------------------------------------
[page 270]
 Samannāgatā vacīsucaritena samannāgatā manosucaritena samannāgatā
 ariyānaṁ anupavādakā sammādiṭṭhikā sammādiṭṭhikammasamādānā te
 kāyassa bhedā parammaraṇā sugatiṁ saggaṁ lokaṁ upapannāti iti
 dibbena cakkhunā visuddhena atikkantamānusakena satte passati cavamāne
 upapajjamāne hīne paṇīte suvaṇṇe dubbaṇṇe sugate duggate
 yathākammūpage satte pajānāti. Seyyathāpi māṇava majjhe siṁghāṭake
 pāsādo tattha cakkhumā puriso ṭhito passeyya manusse gehaṁ
 pavisantepi nikkhamantepi rathiyāya vithiṁ sañcarantepi majjhe siṁghāṭake
 nisinnepi tassa evamassa ete manussā gehaṁ pavisanti ete
 nikkhamanti ete rathiyāyapi vithiṁ sañcaranti ete majjhe siṁghāṭake
 nisinnāti evameva kho māṇava bhikkhu .pe. Yaṁpi māṇava bhikkhu evaṁ
 samāhite citte .pe. Āneñjappatte sattānaṁ cutūpapātañāṇāya
 cittaṁ abhinīharati abhininnāmeti. So dibbena cakkhunā visuddhena
 atikkantamānusakena satte passati cavamāne upapajjamāne hīne
 paṇīte suvaṇṇe dubbaṇṇe sugate duggate yathākammūpage satte
 pajānāti. Idampissa hoti paññāya.
      [336] So evaṁ samāhite citte parisuddhe pariyodāte anaṅgaṇe
 vigatūpakkilese mudubhūte kammaniye ṭhite āneñjappatte āsavānaṁ
 khayañāṇāya cittaṁ abhinīharati abhininnāmeti. So idaṁ dukkhanti
 yathābhūtaṁ pajānāti ayaṁ dukkhasamudayoti yathābhūtaṁ pajānāti ayaṁ
-------------------------------------------------
[page 271]
 Dukkhanirodhoti yathābhūtaṁ pajānāti ayaṁ dukkhanirodhagāminī paṭipadāti
 yathābhūtaṁ pajānāti ime āsavāti yathābhūtaṁ pajānāti ayaṁ āsavasamudayoti
 yathābhūtaṁ pajānāti ayaṁ āsavanirodhoti yathābhūtaṁ pajānāti
 ayaṁ āsavanirodhagāminī paṭipadāti yathābhūtaṁ pajānāti. Tassa evaṁ
 jānato evaṁ passato kāmāsavāpi cittaṁ vimuccati bhavāsavāpi cittaṁ
 vimuccati avijjāsavāpi cittaṁ vimuccati. Vimuttasmiṁ vimuttamiti
 ñāṇaṁ hoti. Khīṇā jāti vusitaṁ brahmacariyaṁ kataṁ karaṇīyaṁ nāparaṁ
 itthattāyāti pajānāti. Seyyathāpi māṇava pabbatasaṁkhepaudakarahado
 accho vippasanno anāvilo tattha cakkhumā puriso tīre ṭhito passeyya
 sippikasambukaṁpi sakkharakaṭhalaṁpi macchagumbaṁpi carantaṁpi tiṭṭhantaṁpi tassa
 evamassa ayaṁ kho udakarahado accho vippasanno anāvilo tatrime
 sippikasambukāpi sakkharakaṭhalāpi macchagumbāpi carantāpi tiṭṭhantāpi 1-
 evameva kho māṇava bhikkhu .pe. Yaṁpi māṇava bhikkhu evaṁ samāhite
 citte .pe. Āneñjappatte āsavānaṁ khayañāṇāya cittaṁ abhinīharati
 abhininnāmeti. So idaṁ dukkhanti yathābhūtaṁ pajānāti .pe. Ayaṁ
 āsavanirodhagāminī paṭipadāti yathābhūtaṁ pajānāti tassa evaṁ jānato
 evaṁ passato kāmāsavāpi cittaṁ vimuccati bhavāsavāpi cittaṁ vimuccati
 avijjāsavāpi cittaṁ vimuccati. Vimuttasmiṁ vimuttamiti ñāṇaṁ hoti.
 Khīṇā jāti vusitaṁ brahmacariyaṁ kataṁ karaṇīyaṁ nāparaṁ itthattāyāti

  *  *  *  *  *  *
  Footnote:1 Sī. carantipi tiṭṭhantipi.
-------------------------------------------------
[page 272]
 Pajānāti. Idampissa hoti paññāya.
      [337] Ayaṁ kho so māṇava < PTS. D I , 210 >ariyo paññākkhandho yassa so
 bhagavā vaṇṇavādī ahosi ettha ca imaṁ janataṁ samādapesi nivesesi
 patiṭṭhāpesi natthi cevettha uttariṁ karaṇīyanti. Acchariyaṁ bho ānanda
 abbhūtaṁ bho ānanda sovāyaṁ bho ānanda ariyo paññākkhandho
 paripuṇṇo no aparipuṇṇo evaṁ paripuṇṇañcāhaṁ bho ānanda
 ariyaṁ paññākkhandhaṁ ito bahiddhā aññesu samaṇabrāhmaṇesu na
 samanupassāmi natthi no kiñci uttariṁ karaṇīyanti. Abhikkantaṁ bho
 ānanda abhikkantaṁ bho ānanda seyyathāpi bho ānanda nikkujjitaṁ
 vā ukkujjeyya paṭicchannaṁ vā vivareyya mūḷhassa vā maggaṁ
 ācikkheyya andhakāre vā telapajjotaṁ dhāreyya cakkhumanto rūpāni
 dakkhantīti evameva kho bhotā ānandena anekapariyāyena dhammo
 pakāsito esāhaṁ bho ānanda bhavantaṁ gotamaṁ saraṇaṁ gacchāmi
 dhammañca bhikkhusaṁghañca upāsakaṁ maṁ bhavaṁ ānanda dhāretu ajjatagge
 pāṇupetaṁ saraṇaṅgatanti.
                    Subhasuttaṁ dasamaṁ niṭṭhitaṁ.
                       ----------< PTS. D I , 211 >
-------------------------------------------------
[page 273]
                    Kevaṭṭasuttaṁ ekādasamaṁ
      [338] Evamme sutaṁ. Ekaṁ samayaṁ bhagavā nālandāyaṁ viharati
 pāvārikambavane. Athakho kevaṭṭo gahapatiputto yena bhagavā
 tenupasaṅkami upasaṅkamitvā bhagavantaṁ abhivādetvā ekamantaṁ nisīdi.
 Ekamantaṁ nisinno kho kevaṭṭo gahapatiputto bhagavantaṁ etadavoca
 ayaṁ bhante nālandā iddhā ceva phītā ca bahujanā ākiṇṇamanussā
 bhagavati abhippasannā sādhu bhante bhagavā ekaṁ bhikkhuṁ samādisatu
 yo uttarimanussadhammā iddhipāṭihāriyaṁ karissati evāyaṁ nālandā
 bhiyyoso mattāya bhagavati abhippasīdissatīti. Evaṁ vutte bhagavā
 kevaṭṭaṁ gahapatiputtaṁ etadavoca na kho ahaṁ kevaṭṭa bhikkhūnaṁ evaṁ dhammaṁ
 desemi etha tumhe bhikkhave gihīnaṁ odātavasanānaṁ uttarimanussadhammā
 iddhipāṭihāriyaṁ karothāti. Dutiyampi kho kevaṭṭo gahapatiputto
 bhagavantaṁ etadavoca nāhaṁ bhante bhagavantaṁ ṭhapesiṁ apica evaṁ vadāmi ayaṁ
 bhante nālandā < PTS. D I , 212 >iddhā ceva phītā ca bahujanā ākiṇṇamanussā
 bhagavati abhippasannā sādhu bhante bhagavā ekaṁ bhikkhuṁ samādisatu
 yo uttarimanussadhammā iddhipāṭihāriyaṁ karissati evāyaṁ nālandā
 bhiyyoso mattāya bhagavati abhippasīdissatīti. Tatiyampi .pe.
      [339] Tīṇi kho imāni kevaṭṭa pāṭihāriyāni mayā sayaṁ
 abhiññā sacchikatvā paveditāni katamāni tīṇi iddhipāṭihāriyaṁ
-------------------------------------------------
[page 274]
 Ādesanāpāṭihāriyaṁ anusāsanipāṭihāriyaṁ. Katamañca kevaṭṭa iddhipāṭihāriyaṁ
 idha kevaṭṭa bhikkhu anekavihitaṁ iddhividhaṁ paccanubhoti
 ekopi hutvā bahudhā hoti bahudhāpi hutvā eko hoti āvibhāvaṁ
 tirobhāvaṁ tirokuḍḍaṁ tiropākāraṁ tiropabbataṁ asajjamāno gacchati
 seyyathāpi ākāse paṭhaviyā ummujjanimmujjaṁ karoti seyyathāpi
 udake udakepi abhijjamāne gacchati seyyathāpi paṭhaviyā ākāsepi
 pallaṅkena kamati seyyathāpi pakkhī sakuṇo imepi candimasuriye
 evaṁmahiddhike evaṁmahānubhāve pāṇinā parimasati parimajjati yāva
 brahmalokāpi kāyena vasaṁ vatteti. Tamenaṁ aññataro saddho
 pasanno passati taṁ bhikkhuṁ anekavihitaṁ iddhividhaṁ paccanubhontaṁ ekopi
 hutvā bahudhā hontaṁ bahudhāpi hutvā eko hontaṁ āvibhāvaṁ
 tirobhāvaṁ tirokuḍḍaṁ tiropākāraṁ tiropabbataṁ asajjamānaṁ gacchantaṁ
 seyyathāpi ākāse paṭhaviyā ummujjanimmujjaṁ karontaṁ seyyathāpi
 udake udakepi abhijjamāne gacchantaṁ seyyathāpi paṭhaviyā ākāsepi
 pallaṅkena kamantaṁ seyyathāpi pakkhī sakuṇo imepi candimasuriye
 evaṁmahiddhike evaṁmahānubhāve pāṇinā parimasantaṁ parimajjantaṁ yāva
 brahmalokāpi kāyena vasaṁ vattentaṁ. Tamenaṁ so saddho pasanno
 aññatarassa assaddhassa appasannassa āroceti acchariyaṁ vata bho
 abbhūtaṁ vata bho samaṇassa mahiddhikatā mahānubhāvatā amāhaṁ bhikkhuṁ
 addasaṁ anekavihitaṁ iddhividhaṁ paccanubhontaṁ ekopi hutvā bahudhā hontaṁ
-------------------------------------------------
[page 275]
 Bahudhāpi hutvā eko hontaṁ .pe. Yāva brahmalokāpi kāyena vasaṁ
 vattentanti. Tamenaṁ so assaddho appasanno taṁ saddhaṁ pasannaṁ
 evaṁ vadeyya atthi kho bho gandhāri nāma vijjā tāya so bhikkhu
 anekavihitaṁ iddhividhaṁ paccanubhoti .pe. Yāva brahmalokāpi
 kāyena vasaṁ vattetīti. Taṁ kiṁ maññasi kevaṭṭa api nu so
 assaddho appasanno taṁ saddhaṁ pasannaṁ evaṁ vadeyyāti. Vadeyya
 bhanteti. Imaṁ kho ahaṁ kevaṭṭa iddhipāṭihāriye ādīnavaṁ sampassamāno
 iddhipāṭihāriyena aṭṭiyāmi harāyāmi jigucchāmi.
      [340] Katamañca kevaṭṭa ādesanāpāṭihāriyaṁ. Idha kevaṭṭa
 bhikkhu parasattānaṁ parapuggalānaṁ cittampi ādisati cetasikampi ādisati
 vitakkitampi ādisati vicāritampi ādisati evampi te mano itthampi
 te mano itipi te cittanti. Tamenaṁ aññataro saddho pasanno
 passati taṁ bhikkhuṁ parasattānaṁ parapuggalānaṁ cittampi ādisantaṁ
 cetasikampi ādisantaṁ vitakkitampi ādisantaṁ vicāritampi ādisantaṁ
 evampi te mano < PTS. D I , 214 >itthampi te mano itipi te cittanti. Tamenaṁ
 so saddho pasanno aññatarassa assaddhassa appasannassa āroceti
 acchariyaṁ vata bho abbhūtaṁ vata bho samaṇassa mahiddhikatā mahānubhāvatā
 amāhaṁ bhikkhuṁ addasaṁ parasattānaṁ parapuggalānaṁ cittampi ādisantaṁ
 cetasikampi ādisantaṁ vitakkitampi ādisantaṁ vicāritampi ādisantaṁ
 evaṁpi te mano itthampi te mano itipi te cittanti. Tamenaṁ
-------------------------------------------------
[page 276]
 So assaddho appasanno taṁ saddhaṁ pasannaṁ evaṁ vadeyya atthi
 kho bho maṇikā nāma vijjā tāya so bhikkhu parasattānaṁ parapuggalānaṁ
 cittampi ādisati cetasikampi ādisati vitakkitampi ādisati vicāritampi
 ādisati evampi te mano itthampi te mano itipi te cittanti.
 Taṁ kiṁ maññasi kevaṭṭa api nu so assaddho appasanno taṁ
 saddhaṁ pasannaṁ evaṁ vadeyyāti. Vadeyya bhanteti. Imaṁ kho
 ahaṁ kevaṭṭa ādesanāpāṭihāriye ādīnavaṁ sampassamāno
 ādesanāpāṭihāriyena aṭṭiyāmi harāyāmi jigucchāmi.
      [341] Katamañca kevaṭṭa anusāsanipāṭihāriyaṁ. Idha kevaṭṭa
 bhikkhu evamanusāsati evaṁ vitakketha mā evaṁ vitakkayittha evaṁ
 manasikarotha mā evaṁ manasikarotha idaṁ pajahatha idaṁ upasampajja
 viharathāti. Idaṁ vuccati kevaṭṭa anusāsanipāṭihāriyaṁ.
      [342] < PTS. D I , 215 >Puna caparaṁ kevaṭṭa idha tathāgato loke uppajjati
 arahaṁ sammāsambuddho .pe. (yathā sāmaññaphale evaṁ vitthāretabbaṁ)
 .pe. Idaṁpi vuccati kevaṭṭa anusāsanipāṭihāriyaṁ. Dutiyaṁ jhānaṁ.
 Tatiyaṁ jhānaṁ. Catutthaṁ jhānaṁ upasampajja viharati. Idaṁ
 vuccati kevaṭṭa anusāsanipāṭihāriyaṁ .pe. Ñāṇadassanāya cittaṁ
 abhinīharati abhininnāmeti. Idaṁ vuccati kevaṭṭa anusāsanipāṭihāriyaṁ.
 .pe. Nāparaṁ itthattāyāti pajānāti idaṁ vuccati anusāsanipāṭihāriyaṁ.
 Imāni kho kevaṭṭa tīṇi pāṭihāriyāni mayā sayaṁ
-------------------------------------------------
[page 277]
 Abhiññā sacchikatvā paveditāni.
      [343] Bhūtapubbaṁ kevaṭṭa imasmiṁyeva bhikkhusaṁghe aññatarassa
 bhikkhuno evaṁ cetaso parivitakko udapādi kattha nu kho 1- ime
 cattāro mahābhūtā aparisesā nirujjhanti seyyathīdaṁ paṭhavīdhātu āpodhātu
 tejodhātu vāyodhātūti. Athakho kevaṭṭa bhikkhu tathārūpaṁ samādhiṁ
 samāpajji yathā samāhite citte devayāniyo maggo pāturahosi.
 Athakho so kevaṭṭa bhikkhu yena cātummahārājikā devā tenupasaṅkami
 upasaṅkamitvā cātummahārājike deve etadavoca kattha nu kho
 āvuso ime cattāro mahābhūtā < PTS. D I , 216 >aparisesā nirujjhanti seyyathīdaṁ
 paṭhavīdhātu āpodhātu tejodhātu vāyodhātūti. Evaṁ vutte kevaṭṭa
 cātummahārājikā devā taṁ bhikkhuṁ etadavocuṁ mayaṁpi kho bhikkhu na
 jānāma yatthime cattāro mahābhūtā aparisesā nirujjhanti seyyathīdaṁ
 paṭhavīdhātu āpodhātu tejodhātu vāyodhātūti atthi kho bhikkhu
 cattāro mahārājāno amhehi abhikkantatarā ca paṇītatarā ca
 te kho evaṁ jāneyyuṁ yatthime cattāro mahābhūtā aparisesā
 nirujjhanti seyyathīdaṁ paṭhavīdhātu āpodhātu tejodhātu vāyodhātūti.
 Athakho kevaṭṭa bhikkhu yena cattāro mahārājāno tenupasaṅkami
 upasaṅkamitvā cattāro mahārājāno etadavoca kattha nu kho
 āvuso ime cattāro mahābhūtā aparisesā nirujjhanti seyyathīdaṁ

  *  *  *  *  *  *
  Footnote:1 Sī. kathannu kho.
-------------------------------------------------
[page 278]
 Paṭhavīdhātu āpodhātu tejodhātu vāyodhātūti. Evaṁ vutte kevaṭṭa
 cattāro mahārājāno taṁ bhikkhuṁ etadavocuṁ mayaṁpi kho bhikkhu na
 jānāma yatthi .pe. Vāyodhātūti atthi kho bhikkhu tāvatiṁsā nāma
 devā amhehi abhikkantatarā ca paṇītatarā ca te kho evaṁ
 jāneyyuṁ yatthime cattāro .pe. Vāyodhātūti. Athakho kevaṭṭa
 bhikkhu yena tāvatiṁsā devā tenupasaṅkami upasaṅkamitvā tāvatiṁse
 deve etadavoca kattha nu kho āvuso ime cattāro mahābhūtā
 aparisesā nirujjhanti seyyathīdaṁ paṭhavīdhātu āpodhātu tejodhātu
 vāyodhātūti. Evaṁ vutte kevaṭṭa tāvatiṁsā devā taṁ bhikkhuṁ
 etadavocuṁ mayaṁpi kho bhikkhu na jānāma yatthime .pe. Vāyodhātūti
 atthi < PTS. D I , 217 >kho bhikkhu sakko devānamindo amhehi abhikkantataro ca
 paṇītataro ca so kho evaṁ jāneyya yatthime cattāro .pe.
 Vāyodhātūti. Athakho so kevaṭṭa bhikkhu yena sakko devānamindo
 tenupasaṅkami upasaṅkamitvā sakkaṁ devānamindaṁ etadavoca kattha nu
 kho āvuso cattāro mahābhūtā aparisesā nirujjhanti seyyathīdaṁ
 paṭhavīdhātu āpodhātu tejodhātu vāyodhātūti. Evaṁ vutte kevaṭṭa
 sakko devānamindo taṁ bhikkhuṁ etadavoca ahaṁpi kho bhikkhu na
 jānāmi yatthime cattāro .pe. Vāyodhātūti atthi kho bhikkhu
 yāmā nāma devā .pe. Suyāmo nāma devaputto .pe.
 Tusitā nāma devā .pe. Santusito nāma devaputto .pe.
-------------------------------------------------
[page 279]
 Nimmānaratī nāma devā .pe. Sunimmito nāma devaputto .pe.
 Paranimmitavasavattī nāma devā .pe. Paranimmitavasavatti nāma
 devaputto amhehi abhikkantataro ca paṇītataro ca so kho evaṁ
 jāneyya yatthime cattāro mahābhūtā aparisesā nirujjhanti seyyathīdaṁ
 paṭhavīdhātu āpodhātu tejodhātu < PTS. D I , 220 >vāyodhātūti.
      [344] Athakho so kevaṭṭa bhikkhu yena vasavatti devaputto
 tenupasaṅkami upasaṅkamitvā vasavattiṁ devaputtaṁ etadavoca kattha nu kho
 āvuso ime cattāro mahābhūtā aparisesā nirujjhanti seyyathīdaṁ
 paṭhavīdhātu āpodhātu tejodhātu vāyodhātūti. Evaṁ vutte kevaṭṭa
 vasavatti devaputto taṁ bhikkhuṁ etadavoca ahaṁpi kho bhikkhu na jānāmi
 yatthime cattāro mahābhūtā aparisā nirujjhanti seyyathīdaṁ paṭhavīdhātu
 āpodhātu tejodhātu vāyodhātūti atthi kho bhikkhu brahmakāyikā
 nāma devā amhehi abhikkantatarā ca paṇītatarā ca te kho evaṁ
 jāneyyuṁ yatthime cattāro .pe. Vāyodhātūti. Athakho kevaṭṭa
 bhikkhu tathārūpaṁ samādhiṁ samāpajji yathā samāhite citte brahmayāniyo
 maggo pāturahosi.
      [345] Athakho so kevaṭṭa bhikkhu yena brahmakāyikā devā
 tenupasaṅkami upasaṅkamitvā brahmakāyike deve etadavoca kattha nu
 kho āvuso ime cattāro .pe. Vāyodhātūti. Evaṁ vutte
 kevaṭṭa brahmakāyikā devā taṁ bhikkhuṁ etadavocuṁ mayaṁpi kho bhikkhu
-------------------------------------------------
[page 280]
 Na jānāma yatthime .pe. Vāyodhātūti atthi kho bhikkhu brahmā
 mahābrahmā abhibhū anabhibhūto aññadatthudaso vasavatti issaro
 kattā nimmitā seṭṭho sajjitā vasī pitā bhūtabhabyānaṁ amhehi
 abhikkantataro ca paṇītataro ca so kho evaṁ jāneyya yatthime
 cattāro mahābhūtā aparisesā nirujjhanti seyyathīdaṁ paṭhavīdhātu
 āpodhātu tejodhātu vāyodhātūti. Kahaṁ panāvuso etarahi so
 mahābrahmāti. Mayaṁpi kho bhikkhu na jānāma yattha vā brahmā
 yena vā brahmā apica bhikkhu yathā nimittā dissanti āloko
 sañjāyati obhāso pātubhavati brahmā pātubhavissati brahmuno< PTS. D I , 221 >
 hetaṁ pubbanimittaṁ pātubhāvāya yadidaṁ āloko sañjāyati obhāso
 pātubhavatīti. Athakho so kevaṭṭa mahābrahmā nacirasseva pāturahosi.
      [346] Athakho so kevaṭṭa bhikkhu yena mahābrahmā tenupasaṅkami
 upasaṅkamitvā taṁ mahābrahmānaṁ etadavoca kattha nu kho āvuso
 ime cattāro mahābhūtā aparisesā nirujjhanti seyyathīdaṁ paṭhavīdhātu
 āpodhātu tejodhātu vāyodhātūti. Evaṁ vutte kevaṭṭa so
 mahābrahmā taṁ bhikkhuṁ etadavoca ahamasmi bhikkhu brahmā mahābrahmā
 abhibhū anabhibhūto aññadatthudaso vasavatti issaro kattā nimmitā
 seṭṭho sajjitā vasī pitā bhūtabhabyānanti. Dutiyampi kho kevaṭṭa so
 bhikkhu taṁ mahābrahmānaṁ etadavoca na kho ahaṁ taṁ āvuso evaṁ
 pucchāmi tvamasi brahmā mahābrahmā abhibhū anabhibhūto aññadatthudaso
-------------------------------------------------
[page 281]
 Vasavatti issaro kattā nimmitā sajjitā vasī pitā bhūtabhabyānaṁ
 evañca kho ahantaṁ āvuso evaṁ pucchāmi kattha nu kho āvuso
 ime cattāro mahābhūtā aparisesā nirujjhanti seyyathīdaṁ paṭhavīdhātu
 āpodhātu tejodhātu vāyodhātūti. Dutiyampi kho kevaṭṭa so
 mahābrahmā taṁ bhikkhuṁ etadavoca ahamasmi bhikkhu brahmā mahābrahmā
 abhibhū anabhibhūto aññadatthudaso vasavatti issaro kattā nimmitā
 seṭṭho sajjitā vasī pitā bhūtabhabyānanti. Tatiyampi kho kevaṭṭa
 so bhikkhu taṁ mahābrahmānaṁ etadavoca na kho ahantaṁ āvuso evaṁ
 pucchāmi tvamasi brahmā mahābrahmā abhibhū anabhibhūto aññadatthudaso
 vasavatti issaro kattā nimmitā seṭṭho sajjitā vasī pitā
 bhūtabhabyānaṁ evañca kho ahantaṁ āvuso evaṁ pucchāmi kattha nu kho
 āvuso ime cattāro mahābhūtā aparisesā nirujjhanti seyyathīdaṁ
 paṭhavīdhātu āpodhātu tejodhātu vāyodhātūti.
      [347] Athakho kevaṭṭa so mahābrahmā taṁ bhikkhuṁ bāhāyaṁ
 gahetvā ekamantaṁ apanetvā taṁ bhikkhuṁ etadavoca ime kho maṁ
 bhikkhu brahmakāyikā devā evaṁ jānanti natthi kiñci brahmuno
 aññātaṁ natthi kiñci brahmuno adiṭṭhaṁ natthi kiñci brahmuno
 aviditaṁ natthi kiñci brahmuno asacchikatanti tasmā ahametesaṁ
 sammukhā na byākāsiṁ ahaṁpi kho bhikkhu na jānāmi yatthime cattāro
 mahābhūtā aparisesā nirujjhanti seyyathīdaṁ paṭhavīdhātu āpodhātu
-------------------------------------------------
[page 282]
 Tejodhātu vāyodhātūti tasmā tiha bhikkhu tumhevetaṁ dukkaṭaṁ tumhevetaṁ
 aparaddhaṁ yaṁ tvaṁ bhagavantaṁ abhimuñcitvā 1- bahiddhā pariyeṭṭhiṁ āpajjasi
 imassa pañhassa veyyākaraṇāya gaccha tvaṁ bhikkhu tameva bhagavantaṁ
 upasaṅkamitvā imaṁ pañhaṁ puccha yathā te bhagavā byākaroti tathā
 naṁ dhāreyyāsīti.
      [348] Athakho kevaṭṭa so bhikkhu seyyathāpi nāma balavā puriso
 sammiñjitaṁ vā bāhaṁ pasāreyya pasāritaṁ vā bāhaṁ sammiñjeyya
 evameva brahmaloke antarahito mama purato pāturahosi. Athakho
 so kevaṭṭa so bhikkhu maṁ abhivādetvā ekamantaṁ nisīdi. Ekamantaṁ
 nasinno kho kevaṭṭa so bhikkhu maṁ etadavoca kattha nu kho bhante
 ime cattāro mahābhūtā aparisesā nirujjhanti seyyathīdaṁ paṭhavīdhātu
 āpodhātu tejodhātu vāyodhātūti. Evaṁ vutte ahaṁ kevaṭṭa taṁ
 bhikkhuṁ etadavocaṁ bhūtapubbaṁ bhikkhu sāmuddikā bāṇijā tīradassiṁ sakuṇaṁ
 gahetvā nāvāya ajjhogāhanti te atīradassiniyā nāvāya tīradassiṁ
 sakuṇaṁ muñcanti so gacchati puratthimaṁ disaṁ gacchati dakkhiṇaṁ disaṁ
 gacchati pacchimaṁ disaṁ gacchati uttaraṁ disaṁ gacchati uddhaṁ disaṁ gacchati
 anudisaṁ sace so samantā tīraṁ < PTS. D I , 223 >passati tathāpakkanto va hoti sace
 pana so samantā tīraṁ na passati tameva nāvaṁ paccāgacchati ayameva
 kho tvaṁ bhikkhu yato yāva brahmalokā pariyesamāno imassa

  *  *  *  *  *  *
  Footnote:1 Sī. atisitvā.
-------------------------------------------------
[page 283]
 Pañhassa veyyākaraṇena ajjhagamā athakho mayhameva santike
 paccāgato na kho eso bhikkhu pañho evaṁ pucchitabbo kattha nu
 kho bhante ime cattāro mahābhūtā aparisesā nirujjhanti seyyathīdaṁ
 paṭhavīdhātu āpodhātu tejodhātu vāyodhātūti. Evañca kho so
 bhikkhu pañho pucchitabbo.
      [349] Kattha āpo ca paṭhavī ca tejo vāyo na gādhati
            kattha dīghañca rassañca anuṁ thūlaṁ subhāsubhaṁ
            kattha nāmañca rūpañca asesaṁ uparujjhatīti.
                   Tatra veyyākaraṇaṁ bhavati.
      [350] Viññāṇaṁ anidassanaṁ anantaṁ sabbato pabhaṁ
            ettha āpo ca paṭhavī ca tejo vāyo na gādhati
            ettha dīghañca rassañca anuṁ thūlaṁ subhāsubhaṁ
            ettha nāmañca rūpañca asesaṁ uparujjhati
            viññāṇassa nirodhena etthetaṁ uparujjhatīti.
      Idamavoca bhagavā. Attamano kevaṭṭo gahapatiputto bhagavato
 bhāsitaṁ abhinandīti.
                 Kevaṭṭasuttaṁ ekādasamaṁ niṭṭhitaṁ.
                   ------------------< PTS. D I , 224 >
-------------------------------------------------
[page 284]
                     Lohiccasuttaṁ dvādasamaṁ
      [351] Evamme sutaṁ. Ekaṁ samayaṁ bhagavā kosalesu cārikaṁ
 caramāno mahatā bhikkhusaṁghena saddhiṁ pañcamattehi bhikkhusatehi yena
 sālavatikā tadavasari. Tena kho pana samayena lohicco brāhmaṇo
 sālavatikaṁ ajjhāvasati sattussadaṁ satiṇakaṭṭhodakaṁ sadhaññaṁ rājabhoggaṁ
 raññā pasenadikosalena dinnaṁ rājadāyaṁ brahmadeyyaṁ.
      [352] Tena kho pana samayena lohiccassa brāhmaṇassa evarūpaṁ
 pāpakaṁ diṭṭhigataṁ uppannaṁ hoti idha samaṇo vā brāhmaṇo
 vā kusalaṁ dhammaṁ adhigaccheyya kusalaṁ dhammaṁ adhigantvā na parassa
 āroceyya kiñhi paro parassa karissati seyyathāpi nāma purāṇaṁ
 bandhanaṁ chinditvā aññaṁ navaṁ bandhanaṁ kareyya evaṁ sampadamidaṁ
 pāpakaṁ lobhadhammaṁ vadāmi kiñhi paro parassa karissatīti. Assosi
 kho lohicco brāhmaṇo samaṇo khalu bho gotamo sakyaputto
 sakyakulā pabbajito kosalesu cārikañcaramāno mahatā bhikkhusaṁghena
 saddhiṁ pañcamattehi bhikkhusatehi sālavatikaṁ anuppatto taṁ kho pana
 bhavantaṁ gotamaṁ evaṁkalyāṇo kittisaddo < PTS. D I , 225 >abbhuggato itipi so
 bhagavā .pe. Buddho bhagavāti so imaṁ lokaṁ sadevakaṁ samārakaṁ
 sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā
 sacchikatvā pavedeti so dhammaṁ deseti ādikalyāṇaṁ majjhekalyāṇaṁ
-------------------------------------------------
[page 285]
 Pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ
 brahmacariyaṁ pakāseti sādhu kho pana tathārūpānaṁ arahataṁ dassanaṁ hotīti.
      [353] Athakho lohicco brāhmaṇo rosikaṁ nhāpitaṁ āmantesi
 ehi tvaṁ samma rosike yena samaṇo gotamo tenupasaṅkama
 upasaṅkamitvā mama vacanena samaṇaṁ gotamaṁ appābādhaṁ appātaṅkaṁ
 lahuṭṭhānaṁ balaṁ phāsuvihāraṁ puccha lohicco bho gotama brāhmaṇo
 bhavantaṁ gotamaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ
 pucchatīti evañca vadehi adhivāsetu kira bhavaṁ gotamo lohiccassa
 brāhmaṇassa svātanāya bhattaṁ saddhiṁ bhikkhusaṁghenāti. Evaṁ bhanteti
 kho rosiko nhāpiko lohiccassa brāhmaṇassa paṭissutvā yena
 bhagavā tenupasaṅkami upasaṅkamitvā bhagavantaṁ abhivādetvā ekamantaṁ
 nisīdi. Ekamantaṁ nisinno kho rosiko nhāpiko bhagavantaṁ etadavoca
 lohicco bhante brāhmaṇo bhagavantaṁ appābādhaṁ appātaṅkaṁ
 lahuṭṭhānaṁ balaṁ phāsuvihāraṁ pucchati evañca vadeti adhivāsetu kira
 bhante bhagavā lohiccassa brāhmaṇassa svātanāya bhattaṁ saddhiṁ
 bhikkhusaṁghenāti. Adhivāsesi bhagavā tuṇhībhāvena.
      [354] Athakho rosiko nhāpito bhagavato adhivāsanaṁ viditvā
 uṭṭhāyāsanā bhagavantaṁ abhivādetvā padakkhiṇaṁ katvā yena lohicco
 brāhmaṇo tenupasaṅkami < PTS. D I , 226 >upasaṅkamitvā lohiccaṁ brāhmaṇaṁ etadavoca
 avocumhā kho mayaṁ bhoto vacanena taṁ bhagavantaṁ lohicco bhante
-------------------------------------------------
[page 286]
 Brāhmaṇo bhagavantaṁ appābādhaṁ appātaṅkaṁ lahuṭṭhānaṁ balaṁ phāsuvihāraṁ
 pucchati evañca vadeti adhivāsetu kira bhante bhagavā lohiccassa
 brāhmaṇassa svātanāya bhattaṁ saddhiṁ bhikkhusaṁghenāti adhivuṭṭhañca
 pana tena bhagavatāti. Athakho lohicco brāhmaṇo tassā rattiyā
 accayena sake nivesane paṇītaṁ khādanīyaṁ bhojanīyaṁ paṭiyādetvā
 rosikaṁ nhāpitaṁ āmantesi ehi tvaṁ samma rosike yena samaṇo
 gotamo tenupasaṅkama upasaṅkamitvā samaṇassa gotamassa kālaṁ
 ārocehi kālo bho gotama niṭṭhitaṁ bhattanti. Evaṁ bhoti
 kho rosiko nhāpito lohiccassa brāhmaṇassa paṭissutvā yena
 bhagavā tenupasaṅkami upasaṅkamitvā bhagavantaṁ abhivādetvā ekamantaṁ
 aṭṭhāsi. Ekamantaṁ ṭhito kho rosiko nhāpito bhagavato kālaṁ
 ārocesi kālo bhante niṭṭhitaṁ bhattanti.
      [355] Athakho bhagavā pubbaṇhasamayaṁ nivāsetvā pattacīvaramādāya
 saddhiṁ bhikkhusaṁghena yena sālavatikā tenupasaṅkami. Tena kho pana
 samayena rosiko nhāpito bhagavantaṁ piṭṭhito piṭṭhito anubandho
 hoti. Athakho rosiko nhāpito bhagavantaṁ etadavoca lohiccassa bhante
 brāhmaṇassa evarūpaṁ pāpakaṁ diṭṭhigataṁ uppannaṁ hoti idha samaṇo
 vā brāhmaṇo vā kusalaṁ dhammaṁ adhigaccheyya kusalaṁ dhammaṁ adhigantvā
 na parassa āroceyya kiñhi paro parassa karissati seyyathāpi
 nāma purāṇaṁ bandhanaṁ chinditvā aññaṁ navaṁ bandhanaṁ kareyya evaṁ
-------------------------------------------------
[page 287]
 Sampadamidaṁ pāpakaṁ lobhadhammaṁ vadāmi kiñhi paro parassa karissatīti
 sādhu bhante bhagavā lohiccaṁ brāhmaṇaṁ etasmā pāpakā diṭṭhigatā
 vivecetūti. Appevanāma siyā < PTS. D I , 227 >rosike appevanāma siyā rosiketi.
 Athakho bhagavā yena lohiccassa brāhmaṇassa nivesanaṁ tenupasaṅkami
 upasaṅkamitvā paññatte āsane nisīdi. Athakho lohicco
 brāhmaṇo buddhappamukhaṁ bhikkhusaṁghaṁ paṇītena khādanīyena bhojanīyena
 sahatthā santappesi sampavāresi.
      [356] Athakho lohicco brāhmaṇo bhagavantaṁ bhuttāviṁ onītapattapāṇiṁ
 aññataraṁ nīcaṁ āsanaṁ gahetvā ekamantaṁ nisīdi.
 Ekamantaṁ nisinnaṁ kho lohiccaṁ brāhmaṇaṁ bhagavā etadavoca saccaṁ
 kira lohicca te evarūpaṁ pāpakaṁ diṭṭhigataṁ uppannaṁ idha samaṇo
 vā brāhmaṇo vā kusalaṁ dhammaṁ adhigaccheyya kusalaṁ dhammaṁ adhigantvā
 na parassa āroceyya kiñhi paro parassa karissati seyyathāpi
 nāma purāṇaṁ bandhanaṁ chinditvā aññaṁ navaṁ bandhanaṁ kareyya evaṁ
 sampadamidaṁ pāpakaṁ lobhadhammaṁ vadāmi kiñhi paro parassa karissatīti.
 Evaṁ bho gotama. Taṁ kiṁ maññasi lohicca nanu tvaṁ sālavatikaṁ
 ajjhāvasasīti. Evaṁ bho gotama. Yo nu kho lohicca evaṁ
 vadeyya lohicco brāhmaṇo sālavatikaṁ ajjhāvasati yā sālavatikāya
 samudayaṁ sañjāti lohicco va taṁ brāhmaṇo ekako paribhuñjeyya
 na aññesaṁ dadeyyāti evaṁvādī so ye taṁ upajīvanti tesaṁ
-------------------------------------------------
[page 288]
 Antarāyakaro vā hoti no vāti. Antarāyakaro bho gotama.
 Antarāyakaro samāno hitānukampī vā tesaṁ hoti ahitānukampī vāti.
 Ahitānukampī bho gotama. Ahitānukampissa mettaṁ vā tesu cittaṁ
 paccupaṭṭhitaṁ hoti sapattikaṁ < PTS. D I , 228 >vāti. Sapattikaṁ bho gotama. Sapattike
 citte paccupaṭṭhite micchādiṭṭhi vā hoti sammādiṭṭhi vāti.
 Micchādiṭṭhi bho gotama. Micchādiṭṭhissa kho ahaṁ lohicca dvinnaṁ
 gatīnaṁ aññataraṁ gatiṁ vadāmi nirayaṁ vā tiracchānayoniṁ vā.
      [357] Taṁ kiṁ maññasi lohicca nanu rājā pasenadikosalo
 kāsikosalaṁ ajjhāvasatīti. Evaṁ bho gotama. Yo nu kho
 lohicca evaṁ vadeyya rājā pasenadikosalo kāsikosalaṁ ajjhāvasati
 yā kāsikosale samudayaṁ sañjāti rājā va taṁ pasenadikosalo
 ekako paribhuñjeyya na aññesaṁ dadeyyāti evaṁvādī so ye
 rājānaṁ pasenadikosalaṁ upajīvanti tumhe ceva aññe ca tesaṁ
 antarāyakaro vā hoti no vāti. Antarāyakaro bho gotama.
 Antarāyakaro samāno hitānukampī vā tesaṁ hoti ahitānukampī vāti.
 Ahitānukampī bho gotama. Ahitānukampissa mettaṁ vā tesu cittaṁ
 paccupaṭṭhitaṁ hoti sapattikaṁ vāti. Sapattikaṁ bho gotama. Sapattike
 citte paccupaṭṭhite micchādiṭṭhi vā hoti sammādiṭṭhi vāti.
 Micchādiṭṭhi bho gotama. Micchādiṭṭhissa kho ahaṁ lohicca dvinnaṁ
 gatīnaṁ aññataraṁ gatiṁ vadāmi nirayaṁ vā tiracchānayoniṁ vā.
-------------------------------------------------
[page 289]
      [358] Iti kira lohicca yo evaṁ vadeyya lohicco brāhmaṇo
 sālavatikaṁ ajjhāvasati yā sālavatikāya samudayaṁ sañjāti lohicco
 va taṁ brāhmaṇo ekako paribhuñjeyya na aññesaṁ dadeyyāti
 evaṁvādī so ye taṁ upajīvanti tesaṁ antarāyakaro hoti antarāyakaro
 samāno ahitānukampī hoti ahitānukampissa sapattikaṁ cittaṁ paccupaṭṭhitaṁ
 hoti sapattike citte paccupaṭṭhite micchādiṭṭhi hoti.
 Evameva kho lohicca yo evaṁ vadeyya idha samaṇo vā brāhmaṇo
 vā kusalaṁ dhammaṁ < PTS. D I , 229 >adhigaccheyya kusalaṁ dhammaṁ adhigantvā na parassa
 āroceyya kiñhi paro parassa karissatīti. Seyyathāpi nāma
 purāṇaṁ bandhanaṁ .pe. Karissatīti. Evaṁvādī so ye te
 kulaputtā tathāgatappaveditaṁ dhammavinayaṁ āgamma evarūpaṁ uḷāraṁ visesaṁ
 adhigacchanti sotāpattiphalaṁpi sacchikaronti sakadāgāmiphalaṁpi sacchikaronti
 anāgāmiphalaṁpi sacchikaronti arahattaṁpi sacchikaronti ye cime dibbā
 gabbhā paripācenti dibbānaṁ bhavānaṁ abhinibbattiyā tesaṁ antarāyakaro
 hoti antarāyakaro samāno ahitānukampī hoti ahitānukampissa
 sapattikaṁ cittaṁ paccupaṭṭhitaṁ hoti sapattike citte paccupaṭṭhite
 micchādiṭṭhi hoti. Micchādiṭṭhissa kho ahaṁ lohicca dvinnaṁ gatīnaṁ
 aññataraṁ gatiṁ vadāmi nirayaṁ vā tiracchānayoniṁ vā.
      [359] Iti kira lohicca yo evaṁ vadeyya rājā pasenadikosalo
 kāsikosalaṁ ajjhāvasati yā kāsikosale samudayaṁ sañjāti rājā va
-------------------------------------------------
[page 290]
 Taṁ pasenadikosalo ekako paribhuñjeyya na aññesaṁ dadeyyāti
 evaṁvādī so ye rājānaṁ pasenadikosalaṁ upajīvanti tumhe ceva
 aññe ca tesaṁ antarāyakaro hoti antarāyakaro samāno ahitānukampī
 hoti ahitānukampissa sapattikaṁ cittaṁ paccupaṭṭhitaṁ hoti sapattike
 citte paccupaṭṭhite micchādiṭṭhi hoti. Evameva kho lohicca
 yo evaṁ vadeyya idha samaṇo vā brāhmaṇo vā kusalaṁ
 dhammaṁ adhigaccheyya kusalaṁ dhammaṁ adhigantvā na parassa āroceyya
 kiñhi paro parassa karissatīti. Seyyathāpi nāma purāṇaṁ bandhanaṁ
 chinditvā aññaṁ navaṁ bandhanaṁ kareyya evaṁ sampadamidaṁ pāpakammaṁ
 lobhadhammaṁ vadāmi kiñhi paro parassa karissatīti. Evaṁvādī so
 ye te kulaputtā tathāgatappaveditaṁ dhammavinayaṁ āgamma evarūpaṁ
 uḷāraṁ visesaṁ adhigacchanti sotāpattiphalaṁpi sacchikaronti sakadāgāmiphalaṁpi
 sacchikaronti anāgāmiphalaṁpi sacchikaronti arahattaṁpi sacchikaronti ye< PTS. D I , 230 >
 cime dibbā gabbhā paripācenti dibbānaṁ bhavānaṁ abhinibbattiyā
 tesaṁ antarāyakaro hoti antarāyakaro samāno ahitānukampī hoti
 ahitānukampissa sapattikaṁ cittaṁ paccupaṭṭhitaṁ hoti sapattike citte
 paccupaṭṭhite micchādiṭṭhi hoti. Micchādiṭṭhissa kho ahaṁ lohicca
 dvinnaṁ gatīnaṁ aññataraṁ gatiṁ vadāmi nirayaṁ vā tiracchānayoniṁ vā.
      [360] Tayo khome lohicca satthāro ye loke codanārahā yo
 ca panevarūpe satthāro codeti sā codanā bhūtā tacchā dhammikā
-------------------------------------------------
[page 291]
 Anavajjā katame tayo idha lohicca ekacco satthā yassatthāya
 agārasmā anagāriyaṁ pabbajito hoti svāssa sāmaññattho
 ananuppatto hoti. So taṁ sāmaññatthaṁ ananupāpuṇitvā sāvakānaṁ
 dhammaṁ deseti idaṁ vo hitāya idaṁ vo sukhāyāti. Tassa sāvakā na
 sussanti na sotaṁ odahanti na aññācittaṁ upaṭṭhapenti vokkamma
 ca satthu sāsanā vattanti. So evamassa codetabbo āyasmā
 kho yassatthāya agārasmā anagāriyaṁ pabbajito so te sāmaññattho
 ananuppatto taṁ tvaṁ sāmaññatthaṁ ananupāpuṇitvā sāvakānaṁ dhammaṁ
 desesi idaṁ vo hitāya idaṁ vo sukhāyāti. Tassa te sāvakā na
 sussanti na sotaṁ odahanti na aññācittaṁ upaṭṭhapenti vokkamma
 ca satthu sāsanā vattanti seyyathāpi nāma osakkantiyā vā
 usakkeyya parammukhiṁ vā āliṅgeyya evaṁ sampadamidaṁ pāpakaṁ lobhadhammaṁ
 vadāmi kiñhi paro parassa karissatīti. Ayaṁ kho lohicca paṭhamo
 satthā yo loke codanāraho yo ca panevarūpaṁ satthāraṁ codeti
 sā codanā bhūtā tacchā dhammikā anavajjā.
      [361] Puna caparaṁ lohicca idhekacco satthā yassatthāya
 agārasmā anagāriyaṁ pabbajito hoti svāssa sāmaññattho
 ananuppatto hoti. < PTS. D I , 231 >So taṁ sāmaññatthaṁ ananupāpuṇitvā sāvakānaṁ
 dhammaṁ deseti idaṁ vo hitāya idaṁ vo sukhāyāti. Tassa te sāvakā
 sussanti sotaṁ odahanti aññācittaṁ upaṭṭhapenti na ca vokkamma
-------------------------------------------------
[page 292]
 Satthu sāsanā vattanti. So evamassa codetabbo āyasmā
 kho yassatthāya agārasmā anagāriyaṁ pabbajito hoti so te
 sāmaññattho ananuppatto taṁ tvaṁ sāmaññatthaṁ ananupāpuṇitvā
 sāvakānaṁ dhammaṁ desesi idaṁ vo hitāya idaṁ vo sukhāyāti.
 Tassa te sāvakā sussanti sotaṁ odahanti aññācittaṁ upaṭṭhapenti
 na ca vokkamma satthu sāsanā vattanti seyyathāpi nāma sakaṁ
 khettaṁ ohāya parakkhettaṁ niddāyitabbaṁ maññeyya evaṁ sampadamidaṁ
 pāpakaṁ lobhadhammaṁ vadāmi kiñhi paro parassa karissatīti. Ayaṁ
 kho lohicca dutiyo satthā yo loke codanāraho yo ca panevarūpaṁ
 satthāraṁ codeti sā codanā bhūtā tacchā dhammikā anavajjā.
      [362] Puna caparaṁ lohicca idhekacco satthā yassatthāya
 agārasmā anagāriyaṁ pabbajito hoti svāssa sāmaññattho
 anuppatto hoti. So taṁ sāmaññatthaṁ anupāpuṇitvā sāvakānaṁ
 dhammaṁ deseti idaṁ vo hitāya idaṁ vo sukhāyāti. Tassa sāvakā
 na sussanti na sotaṁ odahanti na aññācittaṁ upaṭṭhapenti
 vokkamma ca satthu sāsanā vattanti. So evamassa codetabbo
 āyasmā kho yassatthāya agārasmā anagāriyaṁ pabbajito so
 te sāmaññattho anuppatto taṁ tvaṁ sāmaññatthaṁ anupāpuṇitvā
 sāvakānaṁ dhammaṁ desesi idaṁ vo hitāya idaṁ vo sukhāyāti.
 Tassa te sāvakā na sussanti na sotaṁ odahanti na aññācittaṁ
-------------------------------------------------
[page 293]
 Upaṭṭhapenti vokkamma ca satthu sāsanā vattanti seyyathāpi
 nāma purāṇaṁ bandhanaṁ chinditvā aññaṁ navaṁ bandhanaṁ kareyya evaṁ
 sampadamidaṁ pāpakaṁ lobhadhammaṁ vadāmi kiñhi paro parassa karissatīti.
 Ayaṁ kho lohicca tatiyo satthā yo loke codanāraho yo ca panevarūpaṁ
 satthāraṁ codeti sā codanā bhūtā tacchā dhammikā anavajjā.
 Ime kho lohicca tayo satthāro ye loke codanārahā yo ca panevarūpe
 satthāro codeti sā codanā bhūtā tacchā dhammikā anavajjāti.
      [363] Evaṁ vutte lohicco brāhmaṇo bhagavantaṁ etadavoca
 atthi pana bho gotama koci satthā yo loke na codanārahoti.
 Atthi kho lohicca satthā yo loke na codanārahoti. Katamo
 pana bho gotama satthā yo loke na codanārahoti. Idha
 lohicca tathāgato loke uppajjati arahaṁ sammāsambuddho .pe.
 (yathā sāmaññaphale evaṁ vitthāretabbaṁ) .pe. Evaṁ kho lohicca
 bhikkhu sīlasampanno hoti .pe. Paṭhamaṁ jhānaṁ upasampajja viharati.
 Yasmiṁ kho lohicca satthari sāvako evarūpaṁ uḷāraṁ visesaṁ adhigacchati.
 Ayaṁ kho lohicca satthā yo loke na codanāraho yo panevarūpaṁ
 satthāraṁ codeti sā codanā abhūtā atacchā adhammikā
 sāvajjā .pe. Dutiyaṁ jhānaṁ. Tatiyaṁ jhānaṁ. Catutthaṁ jhānaṁ
 upasampajja viharati. Yasmiṁ kho lohicca satthari sāvako evarūpaṁ
 uḷāraṁ visesaṁ adhigacchati. Ayaṁpi kho lohicca satthā yo loke
-------------------------------------------------
[page 294]
 Na codanāraho yo ca panevarūpaṁ satthāraṁ codeti sā codanā
 abhūtā atacchā adhammikā sāvajjā .pe. Ñāṇadassanāya cittaṁ
 abhinīharati abhininnāmeti. Yasmiṁ kho lohicca satthari sāvako
 evarūpaṁ .pe. Nāparaṁ itthattāyāti < PTS. D I , 234 >pajānāti. Yasmiṁ kho
 lohicca satthari sāvako evarūpaṁ uḷāraṁ visesaṁ adhigacchati. Ayaṁ
 kho lohicca satthā yo loke na codanāraho yo ca panevarūpaṁ
 satthāraṁ codeti sā codanā abhūtā atacchā adhammikā sāvajjāti.
      [364] Evaṁ vutte lohicco brāhmaṇo bhagavantaṁ etadavoca
 seyyathāpi bho gotama puriso purisaṁ narakapapātaṁ papatantaṁ kesesu
 gahetvā uddharitvā thale patiṭṭhāpeyya evamevāhaṁ bhotā gotamena
 narakapapātaṁ papatanto uddharitvā thale patiṭṭhāpito abhikkantaṁ
 bho gotama abhikkantaṁ bho gotama seyyathāpi bho gotama nikkujjitaṁ
 vā ukkujjeyya paṭicchannaṁ vā vivareyya mūḷhassa vā maggaṁ
 ācikkheyya .pe. Upāsakaṁ maṁ bhavaṁ gotamo dhāretu ajjatagge
 pāṇupetaṁ saraṇaṅgatanti .pe.
                 Lohiccasuttaṁ dvādasamaṁ niṭṭhitaṁ.
                      ------------< PTS. D I , 235 >
-------------------------------------------------
[page 295]
                     Tevijjasuttaṁ terasamaṁ
      [365] Evamme sutaṁ. Ekaṁ samayaṁ bhagavā kosalesu cārikañcaramāno
 mahatā bhikkhusaṁghena saddhiṁ pañcamattehi bhikkhusatehi yena
 manasākatannāma kosalānaṁ brāhmaṇagāmo tadavasari. Tatra sudaṁ
 bhagavā manasākate viharati uttarena manasākatassa aciravatiyā nadiyā
 tīre ambavane.
      [366] Tena kho pana samayena sambahulā abhiññātā abhiññātā
 brāhmaṇamahāsālā manasākate paṭivasanti seyyathīdaṁ vaṅkī brāhmaṇo
 tārukkho brāhmaṇo pokkharasāti brāhmaṇo jāṇussoni *- brāhmaṇo
 todeyyabrāhmaṇo aññe ca abhiññātā abhiññātā brāhmaṇamahāsālā.
 Athakho vāseṭṭhabhāradvājānaṁ māṇavānaṁ jaṅghavihāraṁ
 anucaṅkamantānaṁ anuvicarantānaṁ maggāmagge kathā udapādi vāseṭṭho
 māṇavo evamāha ayameva ujumaggo ayamañjasāyano niyyāniko
 niyyāti < PTS. D I , 236 >takkarassa brahmasahabyatāya yvāyaṁ akkhāto brāhmaṇena
 pokkharasātināti. Bhāradvājopi māṇavo evamāha ayameva
 ujumaggo ayamañjasāyano niyyāniko niyyāti takkarassa brahmasahabyatāya
 yvāyaṁ akkhāto brāhmaṇena tārukkhenāti. Neva kho
 asakkhi vāseṭṭho māṇavo bhāradvājaṁ māṇavaṁ saññāpetuṁ na
 pana asakkhi bhāradvājo māṇavo vāseṭṭhaṁ māṇavaṁ saññāpetuṁ.

  *  *  *  *  *  *
  Footnote:* mīkārkkhag jāṇusoni peḌna jāṇussoni
-------------------------------------------------
[page 296]
      [367] Athakho vāseṭṭho māṇavo bhāradvājaṁ māṇavaṁ āmantesi
 ayaṁ kho pana bhāradvāja samaṇo gotamo sakyaputto sakyakulā
 pabbajito manasākate viharati uttarena manasākatassa aciravatiyā
 nadiyā tīre ambavane taṁ kho pana bhavantaṁ gotamaṁ evaṁkalyāṇo
 kittisaddo abbhuggato itipi so bhagavā arahaṁ sammāsambuddho .pe.
 Bhagavāti āyāma bhāradvāja yena samaṇo gotamo tenupasaṅkamissāma
 upasaṅkamitvā etamatthaṁ samaṇaṁ gotamaṁ pucchissāma yathā no samaṇo
 gotamo byākarissati tathā naṁ dhāressāmāti. Evaṁ bhoti kho
 bhāradvājo māṇavo vāseṭṭhassa māṇavassa paccassosi.
      [368] Athakho vāseṭṭhabhāradvājā māṇavā yena bhagavā
 tenupasaṅkamiṁsu upasaṅkamitvā bhagavatā saddhiṁ sammodiṁsu sammodanīyaṁ
 kathaṁ sārāṇīyaṁ vītisāretvā ekamantaṁ nisīdiṁsu. Ekamantaṁ nisinno
 kho vāseṭṭho māṇavo bhagavantaṁ etadavoca idha bho gotama
 amhākaṁ jaṅghavihāraṁ anucaṅkamantānaṁ anuvicarantānaṁ maggāmagge kathā
 udapādi ahaṁ evaṁ vadāmi ayameva ujumaggo ayamañjasāyano
 niyyāniko niyyāti takkarassa brahmasahabyatāya yvāyaṁ akkhāto
 brāhmaṇena pokkharasātināti bhāradvājo māṇavo evamāha ayameva
 ujumaggo ayamañjasāyano niyyāniko niyyāti takkarassa brahmasahabyatāya
 yvāyaṁ akkhāto brāhmaṇena tārukkhenāti ettha bho
 gotama attheva viggaho atthi vivādo atthi nānāvādoti. Iti
-------------------------------------------------
[page 297]
 Kira vāseṭṭha tvaṁ evaṁ vadesi ayameva ujumaggo ayamañjasāyano
 niyyāniko niyyāti takkarassa brahmasahabyatāya yvāyaṁ akkhāto
 brāhmaṇena pokkharasātināti bhāradvājo māṇavo evamāha ayameva
 ujumaggo ayamañjasāyano niyyāniko niyyāti takkarassa brahmasahabyatāya
 yvāyaṁ akkhāto akkhāto brāhmaṇena tārukkhenāti atha kismiṁ
 pana vo vāseṭṭha viggaho kismiṁ vivādo kismiṁ nānāvādoti.
 Maggāmagge bho gotama kiñcāpi bho gotama brāhmaṇā nānāmagge
 paññapenti addhariyā brāhmaṇā tittiriyā brāhmaṇā chandokā
 brāhmaṇā bavharidhā brāhmaṇā athakho sabbāni tāni niyyānikāni
 niyyanti takkarassa brahmasahabyatāya seyyathāpi bho gotama gāmassa
 vā nigamassa vā avidūre bahūni cepi nānāmaggāni bhavanti athakho
 sabbāni tāni gāmasamosaraṇāni bhavanti evameva kho bho gotama
 kiñcāpi brāhmaṇā nānāmagge paññapenti addhariyā brāhmaṇā
 tittiriyā brāhmaṇā chandokā brāhmaṇā bavharidhā brāhmaṇā
 athakho sabbāni tāni niyyānikāni niyyanti takkarassa brahmasahabyatāyāti.
 Niyyantīti < PTS. D I , 238 >vāseṭṭha vadesi. Niyyantīti bho gotama
 vadāmi. Niyyantīti vāseṭṭha vadesi. Niyyantīti bho gotama vadāmi.
 Niyyantīti vāseṭṭha vadesi. Niyyantīti bho gotama vadāmīti.
      [369] Kiṁ pana vāseṭṭha atthi koci tevijjānaṁ brāhmaṇānaṁ
 ekabrāhmaṇopi yena brahmā sakkhi diṭṭhoti. No hidaṁ bho
-------------------------------------------------
[page 298]
 Gotama. Kiṁ pana vāseṭṭha atthi koci tevijjānaṁ brāhmaṇānaṁ
 ekācariyopi yena brahmā sakkhi diṭṭhoti. No hidaṁ bho
 gotama. Kiṁ pana vāseṭṭha atthi koci tevijjānaṁ brāhmaṇānaṁ
 ācariyapācariyopi yena brahmā sakkhi diṭṭhoti. No hidaṁ bho
 gotama. Kiṁ pana vāseṭṭha atthi koci tevijjānaṁ brāhmaṇānaṁ
 yāva sattamācariyamahayugā yena brahmā sakkhi diṭṭhoti. No
 hidaṁ bho gotama. Kiṁ pana vāseṭṭha atthi ye te tevijjānaṁ
 brāhmaṇānaṁ pubbakā isayo mantānaṁ kattāro mantānaṁ pavattāro
 yesamidaṁ etarahi tevijjā brāhmaṇā purāṇaṁ mantapadaṁ gītaṁ pavuttaṁ
 samīhitaṁ tadanugāyanti tadanubhāsanti bhāsitamanubhāsanti vācitamanuvācenti
 seyyathīdaṁ aṭṭhako vāmako vāmadevo vessāmitto yamataggī
 aṅgiraso bhāradvājo vāseṭṭho kassapo bhagu tepi naṁ evamāhaṁsu
 mayametaṁ jānāma mayametaṁ passāma yattha vā brahmā yena vā
 brahmā yahiṁ vā brahmāti. < PTS. D I , 239 >No hidaṁ bho gotama.
      [370] Iti kira vāseṭṭha natthi koci tevijjānaṁ brāhmaṇānaṁ
 ekabrāhmaṇopi yena brahmā sakkhi diṭṭhoti. No hidaṁ bho
 gotama. Kiṁ pana vāseṭṭha natthi koci tevijjānaṁ brāhmaṇānaṁ
 ekācariyopi yena brahmā sakkhi diṭṭhoti. No hidaṁ bho gotama.
 Kiṁ pana vāseṭṭha natthi koci tevijjānaṁ brāhmaṇānaṁ ācariyapācariyopi
 yena brahmā sakkhi diṭṭhoti. No hidaṁ bho gotama.
-------------------------------------------------
[page 299]
 Kiṁ pana vāseṭṭha natthi koci tevijjānaṁ brāhmaṇānaṁ yāva
 sattamācariyamahayugā yena brahmā sakkhi diṭṭhoti. No hidaṁ bho
 gotama. Kiṁ pana vāseṭṭha yepi te kira tevijjānaṁ brāhmaṇānaṁ
 pubbakā isayo mantānaṁ kattāro mantānaṁ pavattāro yesamidaṁ
 etarahi tevijjā brāhmaṇā porāṇaṁ mantapadaṁ gītaṁ pavuttaṁ
 samīhitaṁ tadanugāyanti tadanubhāsanti bhāsitamanubhāsanti vācitamanuvācenti
 seyyathīdaṁ aṭṭhako vāmako vāmadevo vessāmitto yamataggī aṅgiraso
 bhāradvājo vāseṭṭho kassapo bhagu tepi naṁ evamāhaṁsu mayametaṁ
 jānāma mayametaṁ passāma yattha vā brahmā yena vā brahmā
 yahiṁ vā brahmāti. Te va tevijjā brāhmaṇā evamāhaṁsu
 mayaṁ na jānāma mayaṁ na passāma tassa sahabyatāya maggaṁ
 desema ayameva ujumaggo ayamañjasāyano niyyāniko niyyāti
 takkarassa brahmasahabyatāyāti.
      [371] Taṁ kiṁ maññasi vāseṭṭha nanu evaṁ sante tevijjānaṁ
 brāhmaṇānaṁ appāṭihirikataṁ bhāsitaṁ sampajjatīti. Addhā kho
 bho gotama evaṁ sante tevijjānaṁ brāhmaṇānaṁ appāṭihirikataṁ
 bhāsitaṁ sampajjatīti. Sādhu vāseṭṭha tevijjā brāhmaṇā yaṁ na
 jānanti yaṁ na passanti tassa sahabyatāya maggaṁ desissanti
 ayameva ujumaggo ayamañjasāyano niyyāniko niyyāti takkarassa
 brahmasahabyatāyāti netaṁ ṭhānaṁ vijjati. Seyyathāpi < PTS. D I , 240 >vāseṭṭha
-------------------------------------------------
[page 300]
 Andhaveṇīparaṁparasaṁsattā purimopi na passati majjhimopi na passati
 pacchimopi na passati evameva kho vāseṭṭha andhaveṇūpamaṁ maññe
 tevijjānaṁ brāhmaṇānaṁ bhāsitaṁ purimopi na passati majjhimopi na
 passati pacchimopi na passati tesamidaṁ tevijjānaṁ brāhmaṇānaṁ
 bhāsitaṁ hassakaṁyeva sampajjati nāmakaṁyeva sampajjati rittakaṁyeva
 sampajjati tucchakaṁyeva sampajjati. Taṁ kiṁ maññasi vāseṭṭha
 passanti tevijjā brāhmaṇā candimasuriye aññe vāpi bahū janā
 yato ca candimasuriyā uggacchanti yattha ca ogacchanti āyācanti
 thomayanti pañjalikā namassamānā anuparivattantīti. Evaṁ bho
 gotama passanti tevijjā brāhmaṇā candimasuriye aññe vāpi
 bahū janā yato ca candimasuriyā uggacchanti yattha ca ogacchanti
 āyācanti thomayanti pañjalikā namassamānā anuparivattantīti.
      [372] Taṁ kiṁ maññasi vāseṭṭha yaṁ passanti tevijjā brāhmaṇā
 candimasuriye aññe vāpi bahū janā yato ca candimasuriyā uggacchanti
 yattha ca ogacchanti āyācanti thomayanti pañjalikā namassamānā
 anuparivattantīti tesampi pahonti tevijjā brāhmaṇā candimasuriyānaṁ
 sahabyatāya maggaṁ desetuṁ ayameva ujumaggo ayamañjasāyano niyyāniko
 niyyāti takkarassa candimasuriyānaṁ sahabyatāyāti. No hidaṁ bho
 gotama. Iti kira vāseṭṭha yaṁ passanti tevijjā brāhmaṇā
 candimasuriye aññe vāpi bahū janā yato ca candimasuriyā uggacchanti
-------------------------------------------------
[page 301]
 Yattha ca ogacchanti āyācanti thomayanti pañjalikā namassamānā
 anuparivattanti tesaṁpi na pahonti candimasuriyānaṁ sahabyatāya maggaṁ< PTS. D I , 241 >
 desetuṁ ayameva ujumaggo ayamañjasāyano niyyāniko niyyāti
 takkarassa candimasuriyānaṁ sahabyatāyāti kiṁ pana na kira tevijjehi
 brāhmaṇehi brahmā sakkhi diṭṭho napi kira tevijjānaṁ brāhmaṇānaṁ
 ācariyehi brahmā sakkhi diṭṭho napi kira tevijjānaṁ brāhmaṇānaṁ
 ācariyapācariyehi brahmā sakkhi diṭṭho napi kira tevijjānaṁ brāhmaṇānaṁ
 yāva sattamācariyamahayugā brahmā sakkhi diṭṭho yepi kira tevijjānaṁ
 brāhmaṇānaṁ pubbakā isayo mantānaṁ kattāro mantānaṁ pavattāro
 yesamidaṁ etarahi tevijjā brāhmaṇā porāṇaṁ mantapadaṁ gītaṁ pavuttaṁ
 samīhitaṁ tadanugāyanti tadanubhāsanti bhāsitamanubhāsanti vācitamanuvācenti
 seyyathīdaṁ aṭṭhako vāmako vāmadevo vessāmitto yamataggī aṅgiraso
 bhāradvājo vāseṭṭho kassapo bhagu tepi naṁ evamāhaṁsu mayametaṁ
 jānāma mayametaṁ passāma yattha vā brahmā yena vā brahmā
 yahiṁ vā brahmāti. Te va tevijjā brāhmaṇā evamāhaṁsu
 yaṁ na jānāma yaṁ na passāma tassa sahabyatāya maggaṁ desema
 ayameva ujumaggo ayamañjasāyano niyyāniko niyyāti takkarassa
 brahmasahabyatāyāti.
      [373] Taṁ kiṁ maññasi vāseṭṭha nanu evaṁ sante tevijjānaṁ
 brāhmaṇānaṁ appāṭihirikataṁ bhāsitaṁ sampajjatīti. Addhā kho bho
-------------------------------------------------
[page 302]
 Gotama evaṁ sante tevijjānaṁ brāhmaṇānaṁ appāṭihirikataṁ bhāsitaṁ
 sampajjatīti. Sādhu vāseṭṭha te ca vāseṭṭha tevijjā brāhmaṇā
 yaṁ na jānanti yaṁ na passanti tassa sahabyatāya maggaṁ desessanti
 ayameva ujumaggo ayamañjasāyano niyyāniko niyyāti takkarassa
 brahmasahabyatāyāti netaṁ ṭhānaṁ vijjati.
      [374] Seyyathāpi vāseṭṭha puriso evaṁ vadeyya ahaṁ yā
 imasmiṁ janapade janapadakalyāṇī taṁ icchāmi taṁ kāmemīti. Tamenaṁ
 evaṁ vadeyyuṁ ambho purisa yaṁ tvaṁ janapadakalyāṇiṁ icchasi kāmesi
 jānāsi < PTS. D I , 242 >taṁ janapadakalyāṇiṁ khattiyiṁ vā brāhmaṇiṁ vā vessiṁ vā
 suddiṁ vāti. Iti puṭṭho noti vadeyya. Tamenaṁ evaṁ vadeyyuṁ
 ambho purisa yaṁ tvaṁ janapadakalyāṇiṁ icchasi kāmesi jānāsi taṁ
 janapadakalyāṇiṁ evaṁnāmā vā evaṁgottā vā dīghā vā rassā
 vā majjhimā vā kāḷikā vā sāmā vā maṅguracchavi vāti amukasmiṁ
 gāme vā nigame vā nagare vāti. Iti puṭṭho noti vadeyya.
 Tamenaṁ evaṁ vadeyyuṁ ambho purisa yaṁ tvaṁ na jānāsi na passasi
 taṁ tvaṁ icchasi kāmesīti. Iti puṭṭho āmāti vadeyya. Taṁ
 kiṁ maññasi vāseṭṭha nanu evaṁ sante tassa purisassa appāṭihirikataṁ
 bhāsitaṁ < PTS. D I , 243 >sampajjatīti. Addhā kho bho gotama evaṁ sante tassa
 purisassa appāṭihirikataṁ bhāsitaṁ sampajjatīti. Evameva kho vāseṭṭha
 na kira tevijjehi brāhmaṇehi brahmā sakkhi diṭṭho .pe.
-------------------------------------------------
[page 303]
      [375] Seyyathāpi vāseṭṭha puriso cātummahāpathe nisseṇiṁ
 kareyya pāsādassa ārohanāya. Tamenaṁ evaṁ vadeyyuṁ ambho purisa
 yaṁ tvaṁ pāsādassa ārohanāya nisseṇiṁ karosi jānāsi taṁ pāsādaṁ
 puratthimāya vā disāya dakkhiṇāya vā disāya pacchimāya vā disāya
 uttarāya vā disāya ucco vā nīco vā majjho vāti. Iti
 puṭṭho noti vadeyya. Tamenaṁ evaṁ vadeyyuṁ ambho purisa yaṁ tvaṁ
 na jānāsi na passasi tassa tvaṁ pāsādassa ārohanāya nisseṇiṁ
 karosīti. Iti puṭṭho āmāti vadeyya. Taṁ kiṁ maññasi vāseṭṭha
 nanu evaṁ sante tassa purisassa appāṭihirikataṁ bhāsitaṁ sampajjatīti.
 Addhā bho gotama evaṁ sante tassa purisassa appāṭihirikataṁ bhāsitaṁ
 sampajjatīti. Evameva kho vāseṭṭha na kira tevijjehi brāhmaṇehi
 brahmā sakkhi diṭṭho napi kira tevijjānaṁ brāhmaṇānaṁ ācariyehi
 brahmā sakkhi diṭṭho napi kira tevijjānaṁ brāhmaṇānaṁ ācariyapācariyehi
 brahmā sakkhi diṭṭho napi kira tevijjānaṁ brāhmaṇānaṁ
 yāva sattamācariyamahayugā brahmā sakkhi diṭṭho yepi kira tevijjānaṁ
 brāhmaṇānaṁ pubbakā isayo mantānaṁ kattāro mantānaṁ pavattāro
 yesamidaṁ etarahi tevijjā brāhmaṇā porāṇaṁ mantapadaṁ gītaṁ pavuttaṁ
 samīhitaṁ tadanugāyanti tamanubhāsanti bhāsitamanubhāsanti vācitamanuvācenti
 seyyathīdaṁ aṭṭhako vāmako vāmadevo vessāmitto yamataggī aṅgiraso
 bhāradvājo vāseṭṭho kassapo bhagu tepi na < PTS. D I , 244 >evamāhaṁsu mayametaṁ
-------------------------------------------------
[page 304]
 Jānāma mayametaṁ passāma yattha vā brahmā yena vā brahmā
 yahiṁ vā brahmāti. Te va tevijjā brāhmaṇā evamāhaṁsu yaṁ na
 jānāma yaṁ na passāma tassa sahabyatāya maggaṁ desema ayameva
 ujumaggo ayamañjasāyano niyyāniko niyyāti takkarassa brahmasahabyatāyāti.
 Taṁ kiṁ maññasi vāseṭṭha nanu evaṁ sante tevijjānaṁ
 brāhmaṇānaṁ appāṭihirikataṁ bhāsitaṁ sampajjatīti. Addhā kho bho
 gotama evaṁ sante tevijjānaṁ brāhmaṇānaṁ appāṭihirikataṁ bhāsitaṁ
 sampajjatīti. Sādhu vāseṭṭha te ca vāseṭṭha tevijjā brāhmaṇā
 yaṁ na jānanti yaṁ na passanti tassa sahabyatāya maggaṁ desessanti
 ayameva ujumaggo ayamañjasāyano niyyāniko niyyāti takkarassa
 brahmasahabyatāyāti netaṁ ṭhānaṁ vijjati.
      [376] Seyyathāpi vāseṭṭha ayaṁ aciravatī nadī pūrā udakassa
 samatittikā kākapeyyā athakho puriso āgaccheyya pāratthiko
 pāragavesī pāragāmī pāraṁ taritukāmo so orime tīre ṭhito
 pārimantīraṁ avheyya ehi pārā pāraṁ ehi pārā pāranti. Taṁ
 kiṁ maññasi vāseṭṭha api nu tassa purisassa avhāyanahetu vā
 āyācanahetu vā patthanahetu vā abhinandanahetu vā aciravatiyā nadiyā
 pārimantīraṁ orimantīraṁ āgaccheyyāti. No hidaṁ bho gotama.
 Evameva kho vāseṭṭha tevijjā brāhmaṇā ye dhammā brāhmaṇakaraṇā
 te dhamme pahāya vattamānā ye dhammā abrāhmaṇakaraṇā
-------------------------------------------------
[page 305]
 Te < PTS. D I , 245 >dhamme samādāya vattamānā evamāhaṁsu indaṁ avhayāma somaṁ
 avhayāma varuṇaṁ avhayāma isānaṁ avhayāma pajāpatiṁ avhayāma
 brahmānaṁ avhayāma mahindaṁ avhayāmāti. Te ca vāseṭṭha
 tevijjā brāhmaṇā ye dhammā brāhmaṇakaraṇā te dhamme pahāya
 pavattamānā ye dhammā abrāhmaṇakaraṇā te dhamme samādāya
 vattamānā avhāyanahetu vā āyācanahetu vā patthanahetu vā
 abhinandanahetu vā kāyassa bhedā parammaraṇā brahmānaṁ sahabyūpagā
 bhavissantīti netaṁ ṭhānaṁ vijjati.
      [377] Seyyathāpi vāseṭṭha ayaṁ aciravatī nadī pūrā udakassa
 samatittikā kākapeyyā atha puriso āgaccheyya pāratthiko pāragavesī
 pāragāmī pāraṁ taritukāmo so orime tīre daḷhāya rajjuyā
 pacchābāhaṁ gāḷhabandhanaṁ bandho taṁ kiṁ maññasi vāseṭṭha nanu so
 puriso aciravatiyā nadiyā orimā tīrā pārimantīraṁ gaccheyyāti.
 No hidaṁ bho gotama. Evameva kho vāseṭṭha pañcime kāmaguṇā
 ariyassa vinaye adduntipi vuccanti bandhanantipi vuccanti katame
 pañca cakkhuviññeyyā rūpā iṭṭhā kantā manāpā piyarūpā
 kāmūpasañhitā rajaniyā sotaviññeyyā saddā .pe. Ghānaviññeyyā
 gandhā. Jivhāviññeyyā rasā. Kāyaviññeyyā phoṭṭhabbā
 iṭṭhā kantā manāpā piyarūpā kāmūpasañhitā rajaniyāti.
 Ime kho vāseṭṭha pañca kāmaguṇā ariyassa vinaye adduntipi
-------------------------------------------------
[page 306]
 Vuccanti bandhanantipi vuccanti ime kho vāseṭṭha pañca kāmaguṇe< PTS. D I , 246 >
 tevijjā brāhmaṇā gadhitā mucchitā ajjhosannā anādīnavadassāvino
 anissaraṇapaññā paribhuñjanti. Te ca vāseṭṭha tevijjā brāhmaṇā
 ye dhammā brāhmaṇakaraṇā te dhamme pahāya vattamānā ye dhammā
 abrāhmaṇakaraṇā te dhamme samādāya vattamānā pañca kāmaguṇe
 gadhitā mucchitā ajjhosannā anādīnavadassāvino anissaraṇapaññā
 paribhuñjanti kāmachandabandhā kāyassa bhedā parammaraṇā brahmānaṁ
 sahabyūpagā bhavissantīti netaṁ ṭhānaṁ vijjati.
      [378] Seyyathāpi vāseṭṭha ayaṁ aciravatī nadī pūrā udakassa
 samatittikā kākapeyyā athakho puriso āgaccheyya pāratthiko
 pāragavesī pāragāmī pāraṁ taritukāmo so orime tīre sasīsaṁ
 pārupitvā nipajjeyya. Taṁ kiṁ maññasi vāseṭṭha api nu kho so
 puriso aciravatiyā nadiyā orimā tīrā pārimantīraṁ gaccheyyāti. No
 hidaṁ bho gotama. Evameva kho vāseṭṭha pañcime nīvaraṇā ariyassa
 vinaye āvaraṇātipi vuccanti nīvaraṇātipi vuccanti onāhanātipi
 vuccanti pariyohanātipi vuccanti katame pañca kāmachandanīvaraṇaṁ
 byāpādanīvaraṇaṁ thīnamiddhanīvaraṇaṁ uddhaccakukkuccanīvaraṇaṁ vicikicchānīvaraṇaṁ
 ime kho vāseṭṭha pañca nīvaraṇā ariyassa vinaye
 āvaraṇātipi vuccanti nīvaraṇātipi vuccanti onāhanātipi vuccanti
 pariyohanātipi vuccanti.
-------------------------------------------------
[page 307]
      [379] Imehi kho vāseṭṭha pañcahi nīvaraṇehi tevijjā
 brāhmaṇā āvuṭā nivuṭā ophutā pariyonaddhā. Te ca vāseṭṭha
 tevijjā brāhmaṇā ye dhammā brāhmaṇakaraṇā < PTS. D I , 247 >te dhamme pahāya
 vattamānā ye dhammā abrāhmaṇakaraṇā te dhamme samādāya
 vattamānā pañcahi nīvaraṇehi āvuṭā nivuṭā ophutā pariyonaddhā
 te kāyassa bhedā parammaraṇā brahmasahabyūpagā bhavissantīti netaṁ
 ṭhānaṁ vijjati.
      [380] Taṁ kiṁ maññasi vāseṭṭha kinti te sutaṁ brāhmaṇānaṁ
 vuḍḍhānaṁ mahallakānaṁ ācariyapācariyānaṁ bhāsamānānaṁ sapariggaho vā
 brahmā apariggaho vāti. Apariggaho bho gotama. Saveracitto vā
 averacitto vāti. Averacitto bho gotama. Sabyāpajjhacitto
 vā abyāpajjhacitto vāti. Abyāpajjhacitto bho gotama.
 Saṁkiliṭṭhacitto vā asaṁkiliṭṭhacitto vāti. Asaṁkiliṭṭhacitto bho
 gotama. Vasavatti vā avasavatti vāti. Vasavatti bho gotama. Taṁ
 kiṁ maññasi vāseṭṭha sapariggahā vā tevijjā brāhmaṇā apariggahā
 vāti. Sapariggahā bho gotama. Saveracittā vā averacittā vāti.
 Saveracittā bho gotama. Sabyāpajjhacittā vā abyāpajjhacittā
 vāti. Sabyāpajjhacittā bho gotama. Saṁkiliṭṭhacittā vā
 asaṁkiliṭṭhacittā vāti. Saṁkiliṭṭhacittā bho gotama. Vasavattī
 vā avasavattī vāti. Avasavattī bho gotama.
-------------------------------------------------
[page 308]
      [381] Iti kira te vāseṭṭha sapariggahā tevijjā brāhmaṇā
 apariggaho brahmā api nu < PTS. D I , 248 >kho sapariggahānaṁ tevijjānaṁ brāhmaṇānaṁ
 apariggahena brahmunā saddhiṁ saṁsandati sametīti. No hetaṁ bho gotama.
 Sādhu vāseṭṭha te ca vāseṭṭha sapariggahā tevijjā brāhmaṇā
 kāyassa bhedā parammaraṇā apariggahassa brahmuno sahabyūpagā
 bhavissantīti netaṁ ṭhānaṁ vijjati. Iti kira te vāseṭṭha saveracittā
 tevijjā brāhmaṇā averacitto brahmā api nu kho saveracittānaṁ
 tevijjānaṁ brāhmaṇānaṁ averacittena brahmunā saddhiṁ saṁsandati
 sametīti. No hetaṁ bho gotama. Iti kira te vāseṭṭha
 sabyāpajjhacittā tevijjā brāhmaṇā abyāpajjhacitto brahmā
 saṁkiliṭṭhacittā tevijjā brāhmaṇā asaṁkiliṭṭhacitto brahmā avasavattī
 tevijjā brāhmaṇā vasavatti brahmā api nu kho avasavattīnaṁ
 tevijjānaṁ brāhmaṇānaṁ vasavattinā brahmunā saddhiṁ saṁsandati sametīti.
 No hetaṁ bho gotama. Sādhu vāseṭṭha te ca vāseṭṭha avasavattī
 tevijjā brāhmaṇā kāyassa bhedā parammaraṇā vasavattissa brahmuno
 sahabyūpagā bhavissantīti netaṁ ṭhānaṁ vijjati. Idha kho pana te
 vāseṭṭha tevijjā brāhmaṇā āsīditvā saṁsīdanti saṁsīditvā
 visattaṁ pāpuṇanti sukhataraṁ maññe taranti tasmā idaṁ tevijjānaṁ
 brāhmaṇānaṁ tevijjāiriṇantipi vuccati tevijjāvivanantipi vuccati
 tevijjābyasanantipi vuccatīti.
-------------------------------------------------
[page 309]
      [382] Evaṁ vutte vāseṭṭho māṇavo bhagavantaṁ etadavoca
 sutaṁ metaṁ bho gotama samaṇo gotamo brahmānaṁ sahabyatāya maggaṁ
 jānātīti. Taṁ kiṁ maññasi vāseṭṭha āsanne < PTS. D I , 249 >ito manasākataṁ
 na ito dūre manasākatanti. Evaṁ bho gotama āsanne ito
 manasākataṁ na ito dūre manasākatanti. Taṁ kiṁ maññasi vāseṭṭha idha
 puriso manasākate jātasaṁvaḍḍho tamenaṁ manasākatā tāvadeva avasataṁ
 manasākatassa maggaṁ puccheyyaṁ siyā nu kho vāseṭṭha tassa purisassa
 manasākate jātasaṁvaḍḍhassa manasākatassa maggaṁ puṭṭhassa dandhāyitattaṁ
 vā vitthāyitattaṁ vāti. No hidaṁ bho gotama. Taṁ kissa hetu.
 Asuko hi bho gotama puriso manasākate jātasaṁvaḍḍho tassa sabbāneva
 manasākatassa maggāni suviditānīti. Siyā kho vāseṭṭha tassa purisassa
 manasākate jātasaṁvaḍḍhassa manasākatassa maggaṁ puṭṭhassa dandhāyitattaṁ
 vā vitthāyitattaṁ vā na tveva tathāgatassa brahmaloke vā brahmalokagāminiyā
 vā paṭipadāya puṭṭhassa dandhāyitattaṁ vā vitthāyitattaṁ
 vā brahmānañcāhaṁ vāseṭṭha pajānāmi brahmalokañca brahmalokagāminiñca
 paṭipadaṁ yathāpaṭipanno ca brahmā brahmalokaṁ upapanno
 tañca pajānāmīti.
      [383] Evaṁ vutte vāseṭṭho māṇavo bhagavantaṁ etadavoca
 sutaṁ metaṁ bho gotama samaṇo gotamo brahmānaṁ sahabyatāya maggaṁ
 desetīti sādhu no bhavaṁ bho gotamo brahmānaṁ sahabyatāya maggaṁ
-------------------------------------------------
[page 310]
 Desetu ullumpatu bhavaṁ bho gotamo brāhmaṇiṁ pajanti. Tenahi
 vāseṭṭha suṇāhi sādhukaṁ manasikarohi < PTS. D I , 250 >bhāsissāmīti. Evaṁ bhoti kho
 vāseṭṭho māṇavo bhagavato paccassosi. Bhagavā etadavoca idha
 vāseṭṭha tathāgato loke uppajjati arahaṁ sammāsambuddho .pe.
 (yathā sāmaññaphalaṁ evaṁ vitthāretabbaṁ) .pe. Evaṁ kho vāseṭṭha
 bhikkhu sīlasampanno hoti .pe. Tassime pañca nīvaraṇe pahīne
 attani samanupassato pāmujjaṁ jāyati pamuditassa pīti jāyati pītimanassa
 kāyo passambhati passaddhakāyo sukhaṁ vedeti sukhino cittaṁ
 samādhiyati. So mettāsahagatena cetasā ekaṁ disaṁ pharitvā viharati
 tathā dutiyaṁ tathā tatiyaṁ tathā catutthaṁ iti uddhamadho tiriyaṁ sabbadhi
 sabbattatāya sabbāvantaṁ lokaṁ mettāsahagatena cetasā vipulena
 mahaggatena appamāṇena averena abyāpajjhena pharitvā viharati.
 Seyyathāpi vāseṭṭha balavā saṁkhadhamo appakasireneva catuddisā
 viññāpeyya evameva kho vāseṭṭha evaṁ bhāvitāya mettāya
 cetovimuttiyā yaṁ pamāṇakataṁ kammaṁ na taṁ tatrāvasissati na taṁ
 tatrāvatiṭṭhati. Ayaṁpi kho < PTS. D I , 251 >vāseṭṭha brahmānaṁ sahabyatāya maggo.
      [384] Puna caparaṁ vāseṭṭha bhikkhu karuṇāsahagatena cetasā
 .pe. Muditāsahagatena cetasā .pe. Upekkhāsahagatena cetasā
 ekaṁ disaṁ pharitvā viharati tathā dutiyaṁ tathā tatiyaṁ tathā catutthaṁ
 iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena
-------------------------------------------------
[page 311]
 Cetasā vipulena mahaggatena appamāṇena averena abyāpajjhena
 pharitvā viharati. Seyyathāpi vāseṭṭha balavā saṁkhadhamo
 appakasireneva catuddisā viññāpeyya evameva kho vāseṭṭha evaṁ
 bhāvitāya upekkhāya cetovimuttiyā yaṁ pamāṇakataṁ kammaṁ na taṁ
 tatrāvasissati na taṁ tatrāvatiṭṭhati. Ayaṁ kho vāseṭṭha brahmānaṁ
 sahabyatāya maggo. Taṁ kiṁ maññasi vāseṭṭha evaṁvihārī bhikkhu
 sapariggaho vā apariggaho vāti. Apariggaho bho gotama.
 Saveracitto vā averacitto vāti. Averacitto bho gotama.
 Sabyāpajjhacitto < PTS. D I , 252 >vā abyāpajjhacitto vāti. Abyāpajjhacitto
 bho gotama. Saṁkiliṭṭhacitto vā asaṁkiliṭṭhacitto vāti. Asaṁkiliṭṭhacitto
 bho gotama. Vasavatti vā avasavatti vāti. Vasavatti bho
 gotama. Iti kira vāseṭṭha apariggaho bhikkhu apariggaho brahmā
 api nu kho apariggahassa bhikkhuno apariggahena brahmunā saddhiṁ
 saṁsandati sametīti. Evaṁ bho gotama. Sādhu vāseṭṭha so ca
 vāseṭṭha apariggaho bhikkhu kāyassa bhedā parammaraṇā apariggahassa
 brahmuno sahabyūpago bhavissatīti ṭhānametaṁ vijjati. Iti kira
 vāseṭṭha averacitto bhikkhu averacitto brahmā .pe. Abyāpajjhacitto
 bhikkhu abyāpajjhacitto brahmā. Asaṁkiliṭṭhacitto bhikkhu
 asaṁkiliṭṭhacitto brahmā. Vasavatti bhikkhu vasavatti brahmā api
 nu kho vasavattissa bhikkhuno vasavattinā brahmunā saddhiṁ saṁsandati
-------------------------------------------------
[page 312]
 Sametīti. Evaṁ bho gotama. Sādhu vāseṭṭha so ca vāseṭṭha
 vasavatti bhikkhu kāyassa bhedā parammaraṇā vasavattissa brahmuno
 sahabyūpago bhavissatīti. Ṭhānametaṁ vijjatīti.
      [385] Evaṁ vutte vāseṭṭhabhāradvājā māṇavā bhagavantaṁ
 etadavocuṁ abhikkantaṁ bho gotama abhikkantaṁ bho gotama seyyathāpi
 bho gotama nikkujjitaṁ vā ukkujjeyya paṭicchannaṁ vā vivareyya
 mūḷhassa vā maggaṁ ācikkheyya andhakāre vā telapajjotaṁ dhāreyya
 cakkhumanto rūpāni dakkhantīti evameva kho bhotā gotamena anekapariyāyena
 dhammo pakāsito ete mayaṁ bhavantaṁ gotamaṁ saraṇaṁ
 gacchāma dhammañca bhikkhusaṁghañca upāsake no bhavaṁ gotamo dhāretu
 ajjatagge pāṇupetaṁ saraṇaṅgateti.
                  Tevijjasuttaṁ terasamaṁ niṭṭhitaṁ.
                     --------------
                         Tassuddānaṁ
         brahmā sāmañña ambaṭṭha soṇakūṭa mahāli jālinī
         sīhapoṭṭhapādasubho kevaṭṭo lohicca tevijjā terasāti.
                   Sīlakkhandhavaggo niṭṭhito.
-------------------------------------------------

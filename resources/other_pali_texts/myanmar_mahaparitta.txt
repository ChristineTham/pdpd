
samantā cakkavāḷesu
atrāgacchantu devatā
saddhammaṃ  munirājassa
suṇantu saggamokkhadaṃ

dhammassavanakālo ayaṃ bhaddantā 

namo tassa bhagavato arahato sammāsambuddhassa 
ye santā santacittā tisaraṇasaraṇā ettha lokantare vā
bhummābhummā ca devā guṇagaṇagahaṇabyāvaṭā 
sabbakālaṃ ete āyantu devā varakanakamaye
merurāje vasanto santo santosahetuṃ  munivaravacanaṃ sotumaggaṃ samaggā

sabbesu cakkavāḷesu yakkhā devā ca brahmano sabbe taṃ anumoditvā samaggā sāsane ratā pamādarahitā hontu ārakkhāsu visesato sāsanassa ca lokassa

sāsanassa ca lokassa vuḍḍhī bhavatu sabbadā 

sāsanam pi ca lokañ ca devā rakkhantu sabbadā

saddhiṃ hontu sukhī sabbe parivārehi attano anīgha sumanā hontu aha sabbehi ñatibhi

rājato vā corato vā manussato vā amanussato vā aggito vā udakato vā pisācato vā khāṇukato vā kaṇṭakato vā nakkhattato vā janapadarogato vā asaddhammato vā asandiṭṭhito vā asappurisato vā caṇḍa-hatthi-assa-miga-goṇa-kukkura-ahi-vicchikamaṇisappa-dīpi accha-taraccha-sūkara-mahiṃsa- yakkha-rakkhasādīhi nānābhayato vā nānārogato vā nānāupaddavato vā arakkhaṃ gaṇhantu


yaṃ mangalaṃ dvādasahi 
cintayiṃsu sadevakā
sotthānaṃ nādhigacchanti
aṭṭhattiṃsañ ca maṅgalaṃ

desitaṃ devadevena 
sabbapāpavināsanaṃ 
sabbalokahitatthāya
maṅgalaṃ taṃ bhaṇāma he

evaṃ me sutaṃ

ekaṃ samayaṃ bhagavā sāvatthiyaṃ viharati jetavane anāthapiṇḍikassa ārām

atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami

upasaṅkamitvā bhagavantaṃ abhivādetvā ekamantaṃ aṭṭhāsi

ekamantaṃ ṭhitā kho sā devatā bhagavantaṃ gāthāya ajjhabhāsi

bahū devā manussā ca
maṅgalāni acintayuṃ
ākaṅkhamānā sotthānaṃ
brūhi maṅgalamuttamaṃ

asevanā ca bālānaṃ
paṇḍitānañca sevanā
pūjā ca pūjaneyyānaṃ 
etaṃ maṅgalamuttamaṃ



patirūpadesavāso ca
pubbe ca katapuññatā
attasammāpaṇidhi ca
etaṃ maṅgalamuttamaṃ

mātāpitu-upaṭṭhānaṃ
puttadārassa saṅgaho
anākulā ca kammantā
etaṃ maṅgalamuttamaṃ

dānañca dhammacariyā ca 
ñātakānañca saṅgaho
anavajjāni kammāni
etaṃ maṅgalamuttamaṃ

āratī viratī pāpā
majjapānā ca saṃyamo
appamādo ca dhammesu
etaṃ maṅgalamuttamaṃ

gāravo ca nivāto ca 
santuṭṭhi ca kataññutā
kālena dhammasavanaṃ 
etaṃ maṅgalamuttamaṃ

khantī ca sovacassatā 
samaṇānañca dassanaṃ
kālena dhammasākacchā
etaṃ maṅgalamuttamaṃ

tapo ca brahmacariyañca 
ariyasaccāna dassanaṃ
nibbānasacchikiriyā ca 
etaṃ maṅgalamuttamaṃ

phuṭṭhassa lokadhammehi
cittaṃ yassa na kampati
asokaṃ virajaṃ khemaṃ
etaṃ maṅgalamuttamaṃ

etādisāni katvāna
sabbatthamaparājitā
sabbattha sotthiṃ gacchanti
taṃ tesaṃ maṅgalamuttamaṃ


paṇidhānato paṭṭhāya tathāgatassa dasa pāramiyo dasa upapāramiyo dasa  paramatthapāramiyo ti samattiṃsa paramiyo pañca mahāpariccāge lokatthacariyaṃ ñātatthacariyaṃ buddhatthacariyan ti tisso cariyāyo pacchimabhave gabbhavokkantiṃ jatiṃ padhānacariyaṃ bodhipallaṅke māravijayaṃ sabbaññutaññaṇappaṭivedhaṃ dhammacakkappavattanaṃ nava lokuttaradhamme ti sabbe pime buddhaguṇe āvajjetvā vesāliyā tīsu pākārantaresu tiyāmarattiṃ parittaṃ karonto āyasmā ānandatthero viya kāruññacittaṃ upaṭṭhapetvā koṭīsatasahassesu cakkavāḷesu devatā yassāṇaṃ paṭiggaṇhanti yañ ca vesāliyā pure rogāmanussadubbhikkhasambhūtaṃ tividhaṃ bhayaṃ khippamantaradhāpesi parittaṃ taṃ bhaṇāma he

yānīdha bhūtāni samāgatāni 
bhummāni vā yāni va antalikkhe 
sabbeva bhūtā sumanā bhavantu 
atho pi sakkacca suṇantu bhāsitaṃ

tasmā hi bhūtā nisāmetha sabbe 
mettaṃ karotha mānusiyā pajāya 
divā ca ratto ca haranti ye baliṃ 
tasmā hi ne rakkhatha appamattā

yaṃ kiñci vittaṃ idha vā huraṃ vā 
saggesu vā yaṃ ratanaṃ paṇītaṃ
na no samaṃ atthi tathāgatena 
idampi buddhe ratanaṃ paṇītaṃ
etena saccena suvatthi hotu

khayaṃ virāgaṃ amataṃ paṇītaṃ 
yadajjhagā sakyamunī samāhito
na tena dhammena samatthi kiñci 
idampi dhamme ratanaṃ paṇītaṃ
etena saccena suvatthi hotu

yaṃ buddhaseṭṭho parivaṇṇayī suciṃ 
samādhimānantarikaññamāhu
samādhinā tena samo na vijjati 
idampi dhamme ratanaṃ paṇītaṃ
etena saccena suvatthi hotu.
ye puggalā aṭṭha sataṃ pasatthā
cattāri etāni yugāni honti
te dakkhiṇeyyā sugatassa sāvakā
etesu dinnāni mahapphalāni
idampi saṅghe ratanaṃ paṇītaṃ
etena saccena suvatthi hotu.

ye suppayuttā manasā daḷhena
nikkāmino gotamasāsanamhi
te pattipattā amataṃ vigayha 
laddhā mudhā nibbutiṃ bhuñjamānā
idampi saṅghe ratanaṃ paṇītaṃ 
etena saccena suvatthi hotu

yathindakhīlo pathavissito siyā
catubbhi vātehi asampakampiyo
tathūpamaṃ sappurisaṃ vadāmi
yo ariyasaccāni avecca passati
idampi saṅghe ratanaṃ paṇītapathavissito
etena saccena suvatthi hotu

ye ariyasaccāni vibhāvayanti
gambhīrapaññena sudesitāni
kiñcāpi te honti bhusaṃ pamattā
na te bhavaṃ aṭṭhamamādiyanti
idampi saṅghe ratanaṃ paṇītaṃ
etena saccena suvatthi hotu.

sahāvassa dassanasampadāya
tayassu dhammā jahitā bhavanti
sakkāyadiṭṭhi vicikicchitañca
sīlabbataṃ vāpi yadatthi kiñci

catūhapāyehi ca vippamutto
chaccābhiṭhānāni bhabba kātuṃ
idampi saṅghe ratanaṃ paṇītaṃ
etena saccena suvatthi hotu

kiñcāpi so kamma karoti pāpakaṃ
kāyena vācā uda cetasā vā
abhabba so tassa paṭicchadāya 
abhabbatā diṭṭhapadassa vuttā
idampi saṅghe ratanaṃ paṇītaṃ
etena saccena suvatthi hotu

vanappagumbe yatha phussitagge
gimhānamāse paṭhamasmiṃ gimhe
tathūpamaṃ dhammavaraṃ adesayi 
nibbānagāmiṃ paramaṃ hitāya
idampi buddhe ratanaṃ paṇītaṃ
etena saccena suvatthi hotu

varo varaññū varado varāharo
anuttaro dhammavaraṃ adesayi
idampi buddhe ratanaṃ paṇītaṃ
etena saccena suvatthi hotu

khīṇaṃ purāṇaṃ nava natthi sambhavaṃ
virattacittāyatike bhavasmiṃ
te khīṇabījā avirūḷhichandā
nibbanti dhīrā yathāyaṃ padīpo
idampi saṅghe ratanaṃ paṇītaṃ
etena saccena suvatthi hotu

yānīdha bhūtāni samāgatāni
bhummāni vā yāni va antalikkhe
tathāgataṃ devamanussapūjitaṃ
buddhaṃ namassāma suvatthi hotu.

yānīdha bhūtāni samāgatāni
bhummāni vā yāni va antalikkhe
tathāgataṃ devamanussapūjitaṃ
dhammaṃ namassāma suvatthi hotu.

yānīdha bhūtāni samāgatāni
bhummāni vā yāni va antalikkhe
tathāgataṃ devamanussapūjitaṃ
saṅghaṃ  namassāma suvatthi hotu


yassānubhāvato yakkhā
neva dassenti bhīsanaṃ 
yamhi cevānuyuñjanto
rattindivamatandito

santussako ca subharo ca
appakicco ca sallahukavutti
santindriyo ca nipako ca
appagabbho kulesvananugiddho

na ca khuddamācare kiñci
yena viññū pare upavadeyyuṃ
sukhino va khemino hontu
sabbasattā bhavantu sukhitattā

ye keci pāṇabhūtatthi
tasā vā thāvarā vanavasesā
dīghā vā ye va mahantā
majjhimā rassakā aṇukathūlā

na paro paraṃ nikubbetha
nātimaññetha katthaci na kañci
byārosanā paṭighasaññā
nāññamaññassa dukkhamiccheyya

mātā yathā niyaṃ puttam
āyusā ekaputtamanurakkhe
evampi sabbabhūtesu 
mānasaṃ bhāvaye aparimāṇaṃ

mettañca sabbalokasmi
mānasaṃ bhāvaye aparimāṇaṃ
uddhaṃ adho ca tiriyañca
asambādhaṃ averamasapattaṃ

tiṭṭhaṃ caraṃ nisinno va
sayāno yāvatāssa vitamiddho 
etaṃ satiṃ adhiṭṭheyya
brahmametaṃ vihāramidhamāhu.

diṭṭhiñca anupaggamma
sīlavā dassanena sampanno
kāmesu vineyya gedhaṃ
na hi jātuggabbhaseyya punaretīti


sabbāsivisajātīnaṃ 
dibbamantāgadaṃ viya
yaṃ nāseti visaṃ ghoraṃ
sesañcāpi parissayaṃ

ānākkhettamhi sabbattha
sabbadā sabbapāṇinaṃ
sabbaso pi vināseti
parittaṃ taṃ bhaṇama he

virūpakkhehi me mettaṃ
mettaṃ erāpathehi me
chabyāputtehi me mettaṃ
mettaṃ kaṇhāgotamakehi ca

apādakehi me mettaṃ
mettaṃ dvipādakehi me
catuppadehi me mettaṃ
mettaṃ bahuppadehi me

mā maṃ apādako hiṃsi 
mā maṃ  hiṃsi dvipādako
mā maṃ  catuppado hiṃsi
mā maṃ  hiṃsi bahuppado

sabbe sattā sabbe pāṇā
sabbe bhūtā ca kevalā
sabbe bhadrāni passantu
mā kañci pāpamagamā

appamāṇo buddho
appamāṇo dhammo
appamāṇo saṃgho
pamāṇavantāni sarīsapāni
ahivicchikā satapadā
uṇṇanābhī sarabhū mūsikā

katā me rakkhā
kataṃ me parittaṃ
paṭikkamantu bhūtāni
sohaṃ namo bhagavato
namo sattanaṃ sammāsambuddhanaṃ


pūrentam bodhisambhāre
nibbattaṃ morayoniyaṃ,
yena saṃvihitārakkhaṃ
mahāsattaṃ vanecarā

cirassaṃ vāyamantā pi
neva sakkhiṃsu gaṇhituṃ
brahmamantanti akkhātaṃ
parittaṃ taṃ bhaṇāma he
udetayaṃ cakkhumā ekarājā
harissavaṇṇo pathavippabhāso
taṃ taṃ namassāmi harissavaṇṇaṃ pathavippabhāsaṃ
tayājja guttā viharemu divasaṃ

ye brāhmaṇā vedagū sabbadhamme
te me namo te ca maṃ pālayantu
namatthu buddhānaṃ namatthu bodhiyā
namo vimuttānaṃ namo vimuttiyā
imaṃ so parittaṃ katvā moro carati esanā

apetayaṃ cakkhumā ekarājā
arissavaṇṇo pathavippabhāso
taṃ taṃ namassāmi harissavaṇṇnaṃ pathavippabhāsaṃ
tayājja guttā viharemu rattiṃ

ye brāhmaṇā vedagū sabbadhamme
te me namo te ca maṃ pālayantu
namatthu buddhānaṃ namatthu bodhiyā
namo vimuttānaṃ namo vimuttiyā
imaṃ so parittaṃ katvā moro vāsamakappayi


pūrentaṃ bodhisambhare
nibbattaṃ vaṭṭajātiyaṃ
yassa tejena dāvaggi
mahāsattaṃ vivajjayi

therassa sāriputtassa
lokanāthena bhāsitaṃ
kappaṭṭhāyiṃ mahātejaṃ
parittaṃ taṃ bhaṇāma he

atthi loke sīlaguṇo
saccaṃ soceyyanuddā
tena saccena kāhāmi
saccakiriyamuttamaṃ

āvajjetvā dhammabalaṃ
saritvā pubbake jine
saccabalamavassāya
saccakiriyamakāsahaṃ

santi pakkhā apattanā
santi pādā avañcanā
mātā pitā ca nikkhantā
jātaveda paṭikkama

saha sacce kate mayhaṃ
mahāpajjalito sikhī
vajjesi soḷasakarīsāni
udakaṃ patvā yathā sikhī
saccena me samo natthi
sā me saccapāramī


yassānussaraṇenāpi
antalikkhe pi pāṇino
patiṭṭhamadhigacchanti 
bhūmiyaṃ viya sabbathā

sabbupaddavajālamhā
yakkhacorādisambhavā
gaṇanā na ca muttānaṃ
parittaṃ taṃ bhaṇāma he 

evaṃ me sutaṃ

ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme 

tatra kho bhagavā bhikkhū āmantesi bhikkhavo ti bhaddante ti te bhikkhū bhagavato paccassosuṃ

bhagavā etadavoca bhūtapubbaṃ bhikkhave devāsurasaṅgāmo samupabyūḷho ahosi

bhagavā etadavoca bhūtapubbaṃ bhikkhave devāsurasaṅgāmo samupabyūḷho ahosi
atha kho bhikkhave sakko devānamindo deve tāvatiṃse āmantesi 

sace mārisā devanaṃ saṅgāmagatānaṃ uppajjeyya bhayaṃ vā chambhitattaṃ vā lomahaṃso vā

mameva tasmiṃ samaye dhajaggaṃ ullokeyydātha

mamañhi vo dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā so pahīyissati

no ce me dhajaggaṃ ullokeyyātha atha pajāpatissa devarājassa dhajaggaṃ ullokeyyātha pajāpatissa hi vo devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā so pahīyissati


no ce pajāpatissa devarājassa dhajaggaṃ ullokeyyātha atha varuṇassa devarājassa dhajaggaṃ ullokeyyātha varuṇassa hi vo devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā so pahīyissati

no ce varuṇassa devarājassa dhajaggaṃ ullokeyyātha atha īsānassa devarājassa dhajaggaṃ ullokeyyātha īsānassa hi vo devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā so pahīyissatī’ti

taṃ kho pana bhikkhave sakkassa vā devānamindassa dhajaggaṃ ullokayataṃ pajāpatissa vā devarājassa dhajaggaṃ ullokayataṃ varuṇassa vā devarājassa dhajaggaṃ ullokayataṃ īsānassa vā devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā so pahīyethāpi nopi pahīyetha
taṃ kissa hetu sakko hi bhikkhave devānamindo avītarāgo avītadoso avītamoho bhīru chambhī utrāsī palāyīti

ahañca kho bhikkhave evaṃ vadāmi sace tumhākaṃ bhikkhave araññagatānaṃ vā rukkhamūlagatānaṃ vā suññāgāragatānaṃ vā uppajjeyya bhayaṃ vā chambhitattaṃ vā lomahaṃso vā mameva tasmiṃ samaye anussareyyātha itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti mamañhi vo bhikkhave anussarataṃ yaṃ bhavissati bhayaṃ vā chambhitattaṃ vā lomahaṃso vā so pahīyissati

no ce maṃ anussareyyātha atha dhammaṃ anussareyyātha

svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti 

dhammañhi vo bhikkhave anussarataṃ yaṃ bhavissati bhayaṃ vā chambhitattaṃ vā lomahaṃso vā so pahīyissati

no ce dhammaṃ anussareyyātha atha saṅghaṃ anussareyyātha

suppaṭipanno bhagavato sāvakasaṅgho ujuppaṭipanno bhagavato sāvakasaṅgho ñāyappaṭipanno bhagavato sāvakasaṅgho sāmīcippaṭipanno bhagavato sāvakasaṅgho, yadidaṃ cattāri purisayugāni aṭṭha purisapuggalā esa bhagavato sāvakasaṅgho, āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti

saṅghañhi  vo bhikkhave anussarataṃ yaṃ bhavissati bhayaṃ vā chambhitattaṃ vā lomahaṃso vā so pahīyissati

taṃ kissa hetu tathāgato hi bhikkhave arahaṃ sammāsambuddho vītarāgo vītadoso vītamoho abhīru acchambhī anutrāsī apalāyī’ti

idamavoca bhagavā idaṃ vatvāna sugato athāparaṃ etadavoca satthā


appasannehi nāthassa
sāsane sādhusammate
amanussehi caṇḍehi
sadā kibbisakāribhi

parisānaṃ catassannaṃ
ahiṃsāya ca guttiyā
yaṃ desesi mahāvīro
parittaṃ taṃ bhaṇāma he

vipassissa ca namatthu
cakkhumantassa sirimato
sikkhissapi ca namatthu
sabbabhutanukampino
vessabhussa ca namatthu
nahātakassa tapassino
namatthu kakusandhassa
mārasenāpamaddino

koṇāgamanassa namatthu
brāhmaṇassa vusīmato
kassapassa ca namatthu
vippamuttassa sabbadhi

aṅgīrasassa namatthu
sakyaputtassa sirīmato
yo imaṃ dhammaṃ desesi
sabbadukkhāpanūdanaṃ

ye cāpi nibbutā loke
yathābhūtaṃ vipassisuṃ
te janā apisunā
mahantā vītasāradā

hitaṃ devamanussānaṃ
yaṃ namassanti gotamaṃ
vijjācaraṇasampannaṃ
mahantaṃ vītasāradaṃ

ete caññe ca sambuddhā anekasatakoṭiyo 
sabbe buddhā samasamā
sabbe buddha mahiddhikā

sabbe dasabalūpetā
vesārajjehu’pāgatā
sabbe te paṭijānanti
āsabhaṃ ṭhānamuttamaṃ

sīhanādaṃ nadante te
parisāsu visāradā
bramhacakkaṃ pavattenti
loke appaṭivattiyaṃ

upetā buddhadhammehi
aṭṭhārasahi nāyakā
bāttiṃsalakkhaṇūpetā
asītānubyañjanādharā

byāmappabhāya suppabhā
sabbe te munikuñjarā
buddhā sabbaññuno ete
sabbe khīṇāsavā jinā

mahāpabhā mahātejā
mahāpaññā mahabbalā
mahākāruṇikā dhīrā,
sabbesānaṃ sukhāvahā

dīpā nāthā patiṭṭhā ca
tāṇā leṇā ca pāṇinaṃ
gatī bandhū mahessāsā
saraṇā ca hitesino leṇā

sadevakassa lokassa
sabbe ete parāyaṇā
tesāhaṃ sirasā pāde
vandāmi purisuttame

vacasā manasā ceva
vandāmete tathāgate

sayane āsane ṭhāne
gamane capi sabbadā

sadā sukhena rakkhantu
buddhā santikarā tuvaṃ 
tehi tvaṃ rakkhito santo
mutto sabbabhayehi ca

sabbarogā vinīmutto
sabbasantā pavajjito
sabbaveramatikkanto
nibbuto ca tuvaṃ bhava

tesaṃ saccena sīlena
khantimettābalena ca
tepi amhe ‘nurakkhantu
arogena sukhena ca

puratthimena dhataraṭṭho
dakkhiṇena virūḷhako
pacchimena virūpakkho
kuvero uttaraṃ disaṃ

cattāro te mahārājā
lokapālā yasassino
tepi amhe ’nurakkhantu
arogena sukhena ca.

ākāsaṭṭhā ca bhūmaṭṭhā
devā nāgā mahiddhikā
tepi amhe ’nurakkhantu
arogena sukhena ca

iddhimanto ca ye devā
vasantā idha sāsane
tepi amhe ’nurakkhantu
arogena sukhena ca

sabbītiyo vivajjantu
soko rogo vinassatu
mā te bhavantvantarāyā
sukhī dīghāyuko bhava

abhivādanasīlissa
niccaṃ vuḍḍhāpacāyino
cattāro dhammā vaḍḍhanti
āyu vaṇṇo sukhaṃ balaṃ


parittaṃ yaṃ bhaṇantassa 
nisinnaṭṭhanadhovanaṃ
udakampi vināseti 
sabbameva parissayaṃ

sotthinā gabbhavuṭṭhānaṃ
yañ ca sādheti taṅkhaṇe
therassaṅgulimālassa
lokanāthena bhāsitaṃ
kappaṭṭhāyiṃ mahātejaṃ
parittaṃ taṃ bhaṇāma he

yato’haṃ bhagini ariyāya jātiyā jāto 
nābhijānāmi sañcicca pāṇaṃ jīvitā voropetā
tena saccena sotthi te hotu sotthi gabbhassa


saṃsāre saṃsarantānaṃ
sabbadukkhavināsane
sattadhamme ca bojjhaṅge 
mārasenāpamaddane

bujjhitvā ye cime sattā
tibhavā muttakuttamā
ajātiṃ ajarābyādhiṃ 
amataṃ nibbayaṃ gatā

evamādiguṇūpetaṃ
anekaguṇasaṅgahaṃ
osadhañca imaṃ mantaṃ
bojjhaṅgañca bhaṇāma he

bojjhaṅgo satisaṅkhato
dhammānaṃ vicayo tathā
vīriyaṃ pīti passaddhi
bojjhaṅgā ca tathāpare

samādhupekkhā bojjhaṅgā
sattete sabbadassinā 
muninā sammadakkhātā 
bhāvitā bahulīkatā

saṃvattanti abhiññāya
nibbānāya ca bodhiyā
etena saccavajjena
sotthi te hotu sabbadā

ekasmiṃ samaye nātho
moggallānañ ca kassapaṃ
gilāne dukkhite disvā
bojjhaṅge satta desayi

te ca taṃ abhinanditvā
rogā mucciṃsu taṅkhane
etena saccavajjena
sotthi te hotu sabbadā

ekadā dhammarājā pi
gelaññenābhipīḷito
cundattherena taṃ yeva
bhaṇāpetvāna sādaraṃ


sammoditvāna ābādhā
tamhā vuṭṭhāsi thānaso
etena saccavajjena
sotthi te hotu sabbadā

pahīnā te ca ābādhā
tiṇṇannam pi mahesinaṃ
maggahatā kilesāva
pattānuppattidhammataṃ
etena saccavajjena
sotthi te hotu sabbadā


yaṃ dunnimittaṃ avamaṅgalañca 
yo cāmanāpo sakuṇassa saddo
pāpaggaho dussupinaṃ akantaṃ
buddhānubhāvena vināsamentu

yaṃ dunnimittaṃ avamaṅgalañ ca 
yo cāmanāpo sakuṇassa saddo
pāpaggaho dussupinaṃ akantaṃ
dhammānubhāvena vināsamentu
yaṃ dunnimittaṃ avamaṅgalañca 
yo cāmanāpo sakuṇassa saddo
pāpaggaho dussupinaṃ akantaṃ
saṃghānubhāvena vināsamentu

dukkhappattā ca niddukkhā
bhayappattā ca nibbhayā
sokappattā ca nissokā
hontu sabbe pi pāṇino

ettāvatā ca amhehi
sambhataṃ puññasampadaṃ
sabbe devānumodantu
sabbasampattisiddhiyā

dānaṃ dadantu saddhāya
sīlaṃ rakkhantu sabbadā
bhāvanābhiratā hontu
gacchantu devatāgatā

sabbe buddhā balappattā
paccekānañca yam balaṃ
arahantānañ ca tejena
rakkhaṃ bandhāmi sabbaso

yaṃ kiñci vittaṃ idha vā huraṃ vā
saggesu vā yaṃ ratanaṃ paṇītaṃ
na no samaṃ atthi tathāgatena 
idam pi buddhe ratanaṃ paṇīta
etena saccena suvatthi hotu

yaṃ kiñci vittaṃ idha vā huraṃ vā
saggesu vā yaṃ ratanaṃ paṇītaṃ
na no samaṃ atthi tathāgatena 
idam pi dhamme ratanaṃ paṇīta
etena saccena suvatthi hotu

yaṃ kiñci vittaṃ idha vā huraṃ vā
saggesu vā yaṃ ratanaṃ paṇītaṃ
na no samaṃ atthi tathāgatena 
idam pi saṅghe ratanaṃ paṇīta
etena saccena suvatthi hotu

bhavatu sabbamaṅgalaṃ
rakkhantu sabbadevatā
sabbabuddhānubhāvena
sadā sukhī bhavantu te

bhavatu sabbamaṅgalaṃ
rakkhantu sabbadevatā
sabbadhammānubhāvena
sadā sukhī bhavantu te

bhavatu sabbamaṅgalaṃ
rakkhantu sabbadevatā
sabbasaṅghānubhāvena
sadā sukhī bhavantu te

mahākāruṇiko nātho
hitāya sabbapāṇinaṃ
pūretvā pāramī sabbā
patto sambodhimuttamaṃ
etena saccavajjena
sotthi te hotu sabbadā

jayanto bodhiyā mūle
sakyānaṃ nandivaḍḍhano
evameva jayo hotu
jayassu jayamaṅgale

aparājitapallaṅke
sīse puthuvipukkhale
abhiseke sabbabuddhānaṃ
aggappatto pamodati

sunakkhattaṃ sumaṅgalaṃ
suppabhātaṃ suhuṭṭhitaṃ
sukhaṇo sumuhutto ca
suyiṭṭhaṃ brahmacārisu

padakkhiṇaṃ kāyakammaṃ
vācākammaṃ padakkhiṇaṃ
padakkhiṇaṃ manokammaṃ
paṇīdhī te padakkhiṇe

padakkhiṇāni katvāna
labhantatthe padakkhiṇe
te atthaladdhā sukhitā
virūḷhā buddhasāsane
arogā sukhitā hotha
saha sabbehi ñātibhi
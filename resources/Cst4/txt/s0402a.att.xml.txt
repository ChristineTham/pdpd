



.. namo tassa bhagavato arahato sammāsambuddhassa..
aṅguttaranikāye
dukanipāta-aṭṭhakathā

1. paṭhamapaṇṇāsakaṃ

1. kammakāraṇavaggo
1. vajjasuttavaṇṇanā
1. dukanipātassa  paṭhame vajjānīti dosā aparādhā. diṭṭhadhammikanti diṭṭheva dhamme imasmiṃyeva attabhāve uppannaphalaṃ. samparāyikanti samparāye anāgate attabhāve uppannaphalaṃ. āgucārinti pāpakāriṃ aparādhakārakaṃ. rājāno gahetvā vividhā kammakāraṇā kārenteti coraṃ gahetvā vividhā kammakāraṇā rājapurisā karonti, rājāno pana tā kārenti nāma. taṃ coraṃ evaṃ  kammakāraṇā kāriyamānaṃ esa passati. tena vuttaṃ – ‘‘passati coraṃ āgucāriṃ rājāno gahetvā vividhā kammakāraṇā kārente’’ti. addhadaṇḍakehīti muggarehi, pahārasādhanatthaṃ vā catuhatthadaṇḍaṃ dvedhā chetvā gahitadaṇḍakehi. bilaṅgathālikanti kañjiyaükkhalikakammakāraṇaṃ. taṃ karontā sīsakaṭāhaṃ uppāṭetvā tattaṃ ayoguḷaṃ saṇḍāsena gahetvā tattha pakkhipanti, tena matthaluṅgaṃ pakkuthitvā  uttarati. saṅkhamuṇḍikanti saṅkhamuṇḍakammakāraṇaṃ. taṃ karontā uttaroṭṭhaübhatokaṇṇacūḷikagalavāṭakaparicchedena  cammaṃ chinditvā sabbakese ekato gaṇṭhiṃ katvā daṇḍakena veṭhetvā uppāṭenti, saha kesehi cammaṃ uṭṭhahati. tato sīsakaṭāhaṃ thūlasakkharāhi ghaṃsitvā dhovantā saṅkhavaṇṇaṃ karonti. rāhumukhanti rāhumukhakammakāraṇaṃ. taṃ karontā saṅkunā mukhaṃ vivaritvā antomukhe dīpaṃ jālenti, kaṇṇacūḷikāhi vā paṭṭhāya mukhaṃ nikhādanena khananti, lohitaṃ paggharitvā mukhaṃ pūreti.
jotimālikanti sakalasarīraṃ telapilotikāya veṭhetvā ālimpenti. hatthapajjotikanti hatthe telapilotikāya veṭhetvā dīpaṃ viya pajjālenti. erakavattikanti erakavattakammakāraṇaṃ. taṃ karontā heṭṭhāgīvato paṭṭhāya cammavaṭṭe kantitvā gopphake ṭhapenti, atha naṃ yottehi bandhitvā kaḍḍhanti. so attano cammavaṭṭe akkamitvā akkamitvā patati. cīrakavāsikanti cīrakavāsikakammakāraṇaṃ. taṃ karontā tatheva cammavaṭṭe kantitvā kaṭiyaṃ ṭhapenti, kaṭito paṭṭhāya kantitvā gopphakesu ṭhapenti, uparimehi heṭṭhimasarīraṃ cīrakanivāsananivatthaṃ viya hoti. eṇeyyakanti eṇeyyakakammakāraṇaṃ. taṃ karontā ubhosu kapparesu ca ubhosu jāṇukesu ca ayavalayāni datvā ayasūlāni koṭṭenti. so catūhi ayasūlehi bhūmiyaṃ patiṭṭhahati. atha naṃ parivāretvā aggiṃ karonti. ‘‘eṇeyyako jotipariggaho yathā’’ti āgataṭṭhānepi idameva vuttaṃ. taṃ kālena kālaṃ sūlāni apanetvā catūhi aṭṭhikoṭīhiyeva ṭhapenti. evarūpā kammakāraṇā nāma natthi.
baḷisamaṃsikanti  ubhatomukhehi baḷisehi paharitvā cammamaṃsanhārūni uppāṭenti. kahāpaṇikanti sakalasarīraṃ tiṇhāhi vāsīhi koṭito paṭṭhāya kahāpaṇamattaṃ, kahāpaṇamattaṃ pātentā koṭṭenti. khārāpatacchikanti sarīraṃ tattha tattha āvudhehi paharitvā kocchehi khāraṃ ghaṃsanti, cammamaṃsanhārūni paggharitvā aṭṭhikasaṅkhalikāva tiṭṭhati. palighaparivattikanti ekena passena nipajjāpetvā kaṇṇacchiddena ayasūlaṃ koṭṭetvā pathaviyā ekābaddhaṃ karonti. atha naṃ pāde  gahetvā āviñchanti. palālapīṭhakanti cheko  kāraṇiko chavicammaṃ acchinditvā nisadapotehi aṭṭhīni bhinditvā kesesu gahetvā ukkhipati, maṃsarāsiyeva hoti. atha naṃ keseheva pariyonandhitvā gaṇhanti, palālavaṭṭiṃ viya katvā puna veṭhenti. sunakhehipīti katipayāni divasāni āhāraṃ adatvā chātakasunakhehi khādāpenti. te muhuttena aṭṭhikasaṅkhalikameva karonti. sūle uttāsenteti sūle āropente.
na paresaṃ pābhataṃ vilumpanto caratīti paresaṃ santakaṃ bhaṇḍaṃ parammukhaṃ ābhataṃ antamaso antaravīthiyaṃ patitaṃ sahassabhaṇḍikampi disvā ‘‘iminā jīvissāmī’’ti vilumpanto na vicarati, ko iminā atthoti piṭṭhipādena vā pavaṭṭetvā gacchati.
pāpakoti  lāmako. dukkhoti aniṭṭho. kiñca tanti kiṃ nāma taṃ kāraṇaṃ bhaveyya. yāhanti yena ahaṃ. kāyaduccaritanti pāṇātipātādi tividhaṃ akusalaṃ kāyakammaṃ. kāyasucaritanti tassa paṭipakkhabhūtaṃ tividhaṃ kusalakammaṃ. vacīduccaritanti musāvādādi catubbidhaṃ akusalaṃ vacīkammaṃ. vacīsucaritanti tassa paṭipakkhabhūtaṃ catubbidhaṃ kusalakammaṃ. manoduccaritanti abhijjhādi tividhaṃ akusalakammaṃ. manosucaritanti tassa paṭipakkhabhūtaṃ tividhaṃ kusalakammaṃ. suddhaṃ attānaṃ pariharatīti ettha duvidhā suddhi – pariyāyato ca nippariyāyato ca. saraṇagamanena hi pariyāyena suddhaṃ attānaṃ pariharati nāma. tathā pañcahi sīlehi, dasahi sīlehi – catupārisuddhisīlena, paṭhamajjhānena…pe॰… nevasaññānāsaññāyatanena, sotāpattimaggena, sotāpattiphalena…pe॰… arahattamaggena pariyāyena suddhaṃ attānaṃ pariharati nāma. arahattaphale patiṭṭhito pana khīṇāsavo chinnamūlake pañcakkhandhe nhāpentopi khādāpentopi bhuñjāpentopi nisīdāpentopi nipajjāpentopi nippariyāyeneva suddhaṃ nimmalaṃ attānaṃ pariharati paṭijaggatīti veditabbo.
tasmāti yasmā imāni dve vajjāneva, no na vajjāni, tasmā. vajjabhīrunoti vajjabhīrukā. vajjabhayadassāvinoti vajjāni bhayato dassanasīlā. etaṃ pāṭikaṅkhanti etaṃ icchitabbaṃ, etaṃ avassaṃbhāvīti attho. yanti nipātamattaṃ, kāraṇavacanaṃ vā yena kāraṇena parimuccissati sabbavajjehi. kena pana kāraṇena parimuccissatīti? catutthamaggena ceva catutthaphalena ca. maggena  hi parimuccati nāma, phalaṃ patto parimutto nāma hotīti. kiṃ pana  khīṇāsavassa akusalaṃ na vipaccatīti? vipaccati, taṃ pana khīṇāsavabhāvato pubbe kataṃ. tañca kho imasmiṃyeva attabhāve, samparāye panassa kammaphalaṃ nāma natthīti. paṭhamaṃ.
2. padhānasuttavaṇṇanā
2. dutiye padhānānīti vīriyāni. vīriyañhi padahitabbato padhānabhāvakaraṇato vā padhānanti vuccati. durabhisambhavānīti dussahāni duppūriyāni, dukkarānīti attho. agāraṃ ajjhāvasatanti agāre vasantānaṃ. cīvarapiṇḍapātasenāsanagilānapaccayabhesajjaparikkhārānuppadānatthaṃ padhānanti etesaṃ cīvarādīnaṃ catunnaṃ paccayānaṃ anuppadānatthāya padhānaṃ nāma durabhisambhavanti dasseti. caturatanikampi hi pilotikaṃ, pasatataṇḍulamattaṃ vā bhattaṃ, caturatanikaṃ vā paṇṇasālaṃ, telasappinavanītādīsu vā appamattakampi bhesajjaṃ paresaṃ dethāti vattumpi nīharitvā dātumpi dukkaraṃ ubhatobyūḷhasaṅgāmappavesanasadisaṃ. tenāha bhagavā –
‘‘dānañca yuddhañca samānamāhu,
appāpi santā bahuke jinanti.
appampi ce saddahāno dadāti,
teneva so hoti sukhī paratthā’’ti.. (jā॰ 1.8.72; saṃ॰ ni॰ 1.33).
agārasmā anagāriyaṃ pabbajitānanti gehato nikkhamitvā agārassa gharāvāsassa hitāvahehi kasigorakkhādīhi virahitaṃ anagāriyaṃ pabbajjaṃ upagatānaṃ. sabbūpadhipaṭinissaggatthāya padhānanti sabbesaṃ khandhūpadhikilesūpadhiabhisaṅkhārūpadhisaṅkhātānaṃ upadhīnaṃ paṭinissaggasaṅkhātassa nibbānassa atthāya vipassanāya ceva maggena ca sahajātavīriyaṃ. tasmāti  yasmā imāni dve padhānāni durabhisambhavāni, tasmā. dutiyaṃ.
3. tapanīyasuttavaṇṇanā
3. tatiye  tapanīyāti idha ceva samparāye ca tapantīti tapanīyā. tappatīti cittasantāpena  tappati anusocati kāyaduccaritaṃ katvā nandayakkho viya nandamāṇavo viya nandagoghātako viya devadatto viya dvebhātikā viya ca. te kira gāvaṃ vadhitvā maṃsaṃ dve koṭṭhāse akaṃsu. tato kaniṭṭho jeṭṭhakaṃ āha – ‘‘mayhaṃ dārakā bahū, imāni me antāni dehī’’ti. atha naṃ so ‘‘sabbaṃ maṃsaṃ dvedhā vibhattaṃ, puna kiṃ maggasī’’ti paharitvā jīvitakkhayaṃ pāpesi. nivattitvā ca naṃ olokento mataṃ disvā ‘‘bhāriyaṃ me kammaṃ kata’’nti cittaṃ uppādesi. athassa balavasoko uppajji. so ṭhitaṭṭhānepi nisinnaṭṭhānepi tadeva kammaṃ āvajjeti, cittassādaṃ na labhati. asitapītakhāyitasāyitampissa sarīre ojaṃ na pharati, aṭṭhicammamattameva ahosi. atha naṃ eko thero disvā – ‘‘upāsaka, tvaṃ pahūtaannapāno, aṭṭhicammamattameva te avasiṭṭhaṃ, atthi nu kho te kiñci tapanīyakamma’’nti? so ‘‘āma, bhante’’ti sabbaṃ ārocesi. atha naṃ thero ‘‘bhāriyaṃ te upāsaka kammaṃ kataṃ, anaparādhaṭṭhāne aparaddha’’nti āha. so teneva kammena kālaṃ katvā niraye nibbatto. vacīduccaritena suppabuddhasakkakokālikaciñcamāṇavikādayo viya tappati. sesamettha catutthe ca uttānatthameva. tatiyaṃ.
5. upaññātasuttavaṇṇanā
5. pañcame dvinnāhanti dvinnaṃ ahaṃ. upaññāsinti upagantvā guṇaṃ aññāsiṃ, jāniṃ paṭivijjhinti attho. idāni te dhamme dassento yā ca asantuṭṭhitātiādimāha. imañhi  dhammadvayaṃ nissāya satthā sabbaññutaṃ patto, tasmā tassānubhāvaṃ dassento evamāha. tattha asantuṭṭhitā kusalesu dhammesūti iminā imaṃ dīpeti – ‘‘ahaṃ jhānamattakena vā obhāsanimittamattakena vā asantuṭṭho hutvā arahattamaggameva uppādesiṃ. yāva so na uppajji, na tāvāhaṃ santuṭṭho ahosiṃ. padhānasmiṃ ca anukkaṇṭhito hutvā anosakkanāya ṭhatvāyeva padhānakiriyaṃ akāsi’’nti imamatthaṃ dassento yā ca appaṭivānitātiādimāha. tattha appaṭivānitāti appaṭikkamanā anosakkanā. appaṭivānī sudāhaṃ, bhikkhave, padahāmīti ettha sudanti nipātamattaṃ. ahaṃ, bhikkhave, anosakkanāyaṃ ṭhito bodhisattakāle sabbaññutaṃ patthento padhānamakāsinti ayamettha attho.
idāni yathā tena taṃ padhānaṃ kataṃ, taṃ dassento kāmaṃ taco cātiādimāha. tattha pattabbanti  iminā pattabbaṃ guṇajātaṃ dasseti. purisathāmenātiādinā purisassa ñāṇathāmo ñāṇavīriyaṃ ñāṇaparakkamo ca kathito. saṇṭhānanti ṭhapanā appavattanā osakkanā, paṭippassaddhīti attho. ettāvatā tena caturaṅgasamannāgataṃ vīriyādhiṭṭhānaṃ nāma kathitaṃ. ettha hi kāmaṃ taco cāti ekaṃ aṅgaṃ, nhāru cāti ekaṃ, aṭṭhi cāti ekaṃ, maṃsalohitanti ekaṃ, imāni cattāri aṅgāni. purisathāmenātiādīni adhimattavīriyādhivacanāni. iti purimehi catūhi aṅgehi samannāgatena hutvā evaṃ adhiṭṭhitaṃ vīriyaṃ caturaṅgasamannāgataṃ vīriyādhiṭṭhānaṃ nāmāti veditabbaṃ. ettāvatā  tena bodhipallaṅke attano āgamanīyapaṭipadā kathitā.
idāni tāya paṭipadāya paṭiladdhaguṇaṃ kathetuṃ tassa mayhaṃ, bhikkhavetiādimāha. tattha appamādādhigatāti satiavippavāsasaṅkhātena appamādena adhigatā, na suttappamattena laddhā. sambodhīti catumaggañāṇañceva sabbaññutaññāṇañca. na hi sakkā etaṃ suttappamattena adhigantunti. tenāha – ‘‘appamādādhigatā sambodhī’’ti. anuttaro yogakkhemoti na kevalaṃ bodhiyeva, arahattaphalanibbānasaṅkhāto anuttaro yogakkhemopi appamādādhigatova.
idāni attanā paṭiladdhaguṇesu bhikkhusaṅghaṃ samādapento tumhe cepi bhikkhavetiādimāha. tattha yassatthāyāti yassa atthāya, yaṃ upasampajja viharitukāmā hutvāti attho. tadanuttaranti taṃ anuttaraṃ. brahmacariyapariyosānanti maggabrahmacariyassa pariyosānabhūtaṃ ariyaphalaṃ. abhiññā sacchikatvāti abhiññāya uttamapaññāya paccakkhaṃ katvā. upasampajja viharissathāti paṭilabhitvā pāpuṇitvā viharissatha. tasmāti yasmā appaṭivānapadhānaṃ nāmetaṃ bahūpakāraṃ uttamatthasādhakaṃ, tasmā. pañcamaṃ.
6. saṃyojanasuttavaṇṇanā
6. chaṭṭhe  saṃyojaniyesu dhammesūti dasannaṃ saṃyojanānaṃ paccayabhūtesu tebhūmakadhammesu. assādānupassitāti assādato passitā passanabhāvoti attho. nibbidānupassitāti nibbidāvasena ukkaṇṭhanavasena passanabhāvo. jātiyāti khandhanibbattito. jarāyāti khandhaparipākato. maraṇenāti khandhabhedato. sokehīti antonijjhāyanalakkhaṇehi sokehi. paridevehīti  tannissitalālappitalakkhaṇehi paridevehi. dukkhehīti kāyapaṭipīḷanadukkhehi. domanassehīti manovighātadomanassehi. upāyāsehīti adhimattāyāsalakkhaṇaüpāyāsehi. dukkhasmāti sakalavaṭṭadukkhato. pajahatīti maggena pajahati. pahāyāti ettha pana phalakkhaṇo kathito. imasmiṃ sutte vaṭṭavivaṭṭaṃ kathitaṃ. chaṭṭhaṃ.
7. kaṇhasuttavaṇṇanā
7. sattame kaṇhāti na kāḷavaṇṇatāya kaṇhā, kaṇhatāya pana upanentīti nipphattikāḷatāya kaṇhā. sarasenāpi vā sabbākusaladhammā kaṇhā eva. na hi tesaṃ uppattiyā cittaṃ pabhassaraṃ hoti. ahirikanti ahirikabhāvo. anottappanti anottāpibhāvo. sattamaṃ.
8. sukkasuttavaṇṇanā
8. aṭṭhame sukkāti na vaṇṇasukkatāya sukkā, sukkatāya pana upanentīti nipphattisukkatāya sukkā. sarasenāpi vā sabbakusaladhammā sukkā eva. tesaṃ hi uppattiyā cittaṃ pabhassaraṃ hoti. hirī ca ottappañcāti ettha pāpato jigucchanalakkhaṇā hirī, bhāyanalakkhaṇaṃ ottappaṃ. yaṃ panettha vitthārato vattabbaṃ siyā, taṃ visuddhimagge vuttameva. aṭṭhamaṃ.
9. cariyasuttavaṇṇanā
9. navame lokaṃ pālentīti lokaṃ sandhārenti ṭhapenti rakkhanti. nayidha paññāyetha mātāti imasmiṃ loke janikā mātā ‘‘ayaṃ me mātā’’ti  garucittīkāravasena na paññāyetha. sesapadesupi eseva nayo. sambhedanti saṅkaraṃ mariyādabhedaṃ vā. yathā ajeḷakātiādīsu ete hi sattā ‘‘ayaṃ me mātā’’ti vā ‘‘mātucchā’’ti vā garucittīkāravasena na jānanti. yaṃ vatthuṃ  nissāya uppannā, tattheva vippaṭipajjanti. tasmā upamaṃ āharanto ‘‘yathā ajeḷakā’’tiādimāha. navamaṃ.
10. vassūpanāyikasuttavaṇṇanā
10. dasamaṃ  aṭṭhuppattiyaṃ vuttaṃ. kataraaṭṭhuppattiyaṃ? manussānaṃ ujjhāyane. bhagavatā hi paṭhamabodhiyaṃ vīsati vassāni vassūpanāyikā appaññattā ahosi. bhikkhū anibaddhavāsā vassepi utuvassepi yathāsukhaṃ vicariṃsu. te disvā manussā ‘‘kathañhi nāma samaṇā sakyaputtiyā hemantampi gimhampi vassampi cārikaṃ carissanti haritāni tiṇāni sammaddantā ekindriyaṃ jīvaṃ viheṭhentā bahū khuddake pāṇe saṅghātaṃ āpādentā. ime hi nāma aññatitthiyā durakkhātadhammā vassāvāsaṃ allīyissanti saṃkasāyissanti, ime nāma sakuṇā rukkhaggesu kulāvakāni katvā vassāvāsaṃ allīyissanti saṃkasāyissantī’’tiādīni vatvā ujjhāyiṃsu. tamatthaṃ bhikkhū bhagavato ārocesuṃ. bhagavā taṃ aṭṭhuppattiṃ katvā imaṃ suttaṃ desento paṭhamaṃ tāva ‘‘anujānāmi, bhikkhave, vassaṃ upagantu’’nti (mahāva॰ 184) ettakamevāha. atha bhikkhūnaṃ ‘‘kadā nu kho vassaṃ upagantabba’’nti uppannaṃ vitakkaṃ sutvā ‘‘anujānāmi, bhikkhave, vassāne vassaṃ upagantu’’nti āha. atha kho bhikkhūnaṃ etadahosi – ‘‘kati nu kho vassūpanāyikā’’ti. bhagavato etamatthaṃ ārocesuṃ. taṃ sutvā sakalampi idaṃ suttaṃ desento dvemā, bhikkhavetiādimāha. tattha vassūpanāyikāti vassūpagamanāni. purimikāti aparajjugatāya āsāḷhiyā upagantabbā purimakattikapuṇṇamipariyosānā paṭhamā temāsī. pacchimikāti māsagatāya āsāḷhiyā upagantabbā pacchimakattikapariyosānā pacchimā temāsīti. dasamaṃ.
kammakāraṇavaggo paṭhamo.


2. adhikaraṇavaggavaṇṇanā
11. dutiyassa  paṭhame balānīti kenaṭṭhena balāni. akampiyaṭṭhena balāni nāma, tathā durabhibhavanaṭṭhena anajjhomaddanaṭṭhena ca. paṭisaṅkhānabalanti paccavekkhaṇabalaṃ. bhāvanābalanti brūhanabalaṃ vaḍḍhanabalaṃ. suddhaṃ attānanti idaṃ heṭṭhā vuttanayeneva veditabbaṃ. tatrāti tesu dvīsu balesu. yamidanti yaṃ idaṃ. sekhānametaṃ balanti sattannaṃ sekhānaṃ ñāṇabalametaṃ. sekhañhi so, bhikkhave, balaṃ āgammāti sattannaṃ sekhānaṃ ñāṇabalaṃ ārabbha sandhāya paṭicca. pajahatīti maggena pajahati. pahāyāti iminā pana phalaṃ kathitaṃ. yaṃ pāpanti yaṃ pāpakaṃ lāmakaṃ. yasmā panetāni dvepi vaḍḍhetvā arahattaṃ pāpuṇāti, tasmā ettha etadaggaṃ nāgatanti veditabbaṃ.
12. dutiye satisambojjhaṅgaṃ bhāvetītiādīsu ayaṃ heṭṭhā anāgatānaṃ padānaṃ vasena atthavaṇṇanā – vivekanissitanti vivekaṃ nissitaṃ. vivekoti vivittatā. svāyaṃ tadaṅgaviveko vikkhambhana-samuccheda-paṭippassaddhi-nissaraṇavivekoti pañcavidho. tasmiṃ pañcavidhe viveke. vivekanissitanti tadaṅgavivekanissitaṃ, samucchedavivekanissitaṃ, nissaraṇavivekanissitañca satisambojjhaṅgaṃ bhāvetīti ayamattho veditabbo. tathā hi satisambojjhaṅgabhāvanānuyutto yogī vipassanākkhaṇe kiccato tadaṅgavivekanissitaṃ, ajjhāsayato nissaraṇavivekanissitaṃ, maggakāle pana kiccato samucchedavivekanissitaṃ, ārammaṇato nissaraṇavivekanissitaṃ satisambojjhaṅgaṃ bhāveti. pañcavidhavivekanissitampīti eke. te hi na kevalaṃ balavavipassanāmaggaphalakkhaṇesuyeva  bojjhaṅge uddharanti, vipassanāpādakakasiṇajjhānaānāpānāsubhabrahmavihārajjhānesupi uddharanti, na ca paṭisiddhā aṭṭhakathācariyehi. tasmā tesaṃ matena etesaṃ jhānānaṃ pavattikkhaṇe kiccato eva vikkhambhanavivekanissitaṃ. yathā ca ‘‘vipassanākkhaṇe ajjhāsayato nissaraṇavivekanissita’’nti vuttaṃ, evaṃ ‘‘paṭippassaddhivivekanissitampi bhāvetī’’ti vattuṃ vaṭṭati. esa nayo virāganissitantiādīsu. vivekatthā eva hi virāgādayo.
kevalaṃ  hettha vossaggo duvidho pariccāgavossaggo ca pakkhandanavossaggo cāti. tattha pariccāgavossaggoti  vipassanākkhaṇe ca tadaṅgavasena, maggakkhaṇe ca samucchedavasena kilesappahānaṃ. pakkhandanavossaggoti vipassanākkhaṇe tanninnabhāvena, maggakkhaṇe pana ārammaṇakaraṇena nibbānapakkhandanaṃ. tadubhayampi imasmiṃ lokiyalokuttaramissake atthavaṇṇanānaye vaṭṭati. tathā hi ayaṃ satisambojjhaṅgo yathāvuttena pakārena kilese pariccajati, nibbānañca pakkhandati. vossaggapariṇāminti iminā pana sakalena vacanena vossaggatthaṃ pariṇamantaṃ pariṇatañca, paripaccantaṃ paripakkañcāti idaṃ vuttaṃ hoti. ayañhi bojjhaṅgabhāvanānuyutto bhikkhu yathā satisambojjhaṅgo kilesapariccāgavossaggatthaṃ nibbānapakkhandanavossaggatthañca paripaccati, yathā ca paripakko hoti, tathā naṃ bhāvetīti. esa nayo sesabojjhaṅgesu.
idha pana nibbānaṃyeva sabbasaṅkhatehi vivittattā viveko, sabbesaṃ virāgabhāvato virāgo, nirodhabhāvato nirodhoti vuttaṃ. maggo eva  ca vossaggapariṇāmī, tasmā satisambojjhaṅgaṃ bhāveti vivekaṃ ārammaṇaṃ katvā pavattiyā vivekanissitaṃ, tathā virāganissitaṃ nirodhanissitaṃ. tañca kho ariyamaggakkhaṇuppattiyā kilesānaṃ samucchedato pariccāgabhāvena ca nibbānapakkhandanabhāvena ca pariṇataṃ paripakkanti ayameva attho daṭṭhabbo. esa nayo sesabojjhaṅgesu. iti ime satta bojjhaṅgā lokiyalokuttaramissakā kathitā. imesupi dvīsu balesu etadaggabhāvo vuttanayeneva veditabbo.
13. tatiye vivicceva kāmehītiādīnaṃ catunnaṃ jhānānaṃ pāḷiattho ca bhāvanānayo ca sabbo sabbākārena visuddhimagge (visuddhi॰ 1.69-70) vitthāritoyeva. imāni pana cattāri jhānāni eko bhikkhu cittekaggatthāya bhāveti, eko vipassanāpādakatthāya, eko abhiññāpādakatthāya, eko nirodhapādakatthāya, eko bhavavisesatthāya. idha pana tānipi vipassanāpādakāni adhippetāni. ayaṃ hi bhikkhu imāni jhānāni samāpajjitvā samāpattito vuṭṭhāya saṅkhāre sammasitvā hetupaccayapariggahaṃ katvā sappaccayaṃ  nāmarūpañca vavatthapetvā indriyabalabojjhaṅgāni samodhānetvā arahattaṃ pāpuṇāti. evametāni jhānāni lokiyalokuttaramissakāneva kathitāni. imasmimpi baladvaye etadaggabhāvo vuttanayeneva veditabbo.
14. catutthe  saṃkhittena ca vitthārena cāti saṃkhittadhammadesanā vitthāradhammadesanā cāti dveyeva dhammadesanāti dasseti. tattha mātikaṃ uddisitvā kathitā desanā saṃkhittadesanā nāma. tameva mātikaṃ vitthārato vibhajitvā kathitā vitthāradesanā nāma. mātikaṃ vā ṭhapetvāpi aṭṭhapetvāpi vitthārato vibhajitvā kathitā vitthāradesanā nāma. tāsu saṃkhittadesanā nāma mahāpaññassa puggalassa vasena kathitā, vitthāradesanā nāma mandapaññassa. mahāpaññassa hi vitthāradesanā atipapañco viya hoti. mandapaññassa saṅkhepadesanā sasakassa uppatanaṃ viya hoti, neva antaṃ na koṭiṃ pāpuṇituṃ sakkoti. saṅkhepadesanā ca ugghaṭitaññussa vasena kathitā, vitthāradesanā itaresaṃ tiṇṇaṃ vasena. sakalampi hi tepiṭakaṃ saṅkhepadesanā vitthāradesanāti ettheva saṅkhaṃ gacchati.
15. pañcame yasmiṃ, bhikkhave, adhikaraṇeti vivādādhikaraṇaṃ, anuvādādhikaraṇaṃ, āpattādhikaraṇaṃ, kiccādhikaraṇanti imesaṃ catunnaṃ adhikaraṇānaṃ yasmiṃ adhikaraṇe. āpanno ca bhikkhūti āpattiṃ āpanno bhikkhu ca. tasmetanti tasmiṃ etaṃ. dīghattāyāti dīghaṃ addhānaṃ tiṭṭhanatthāya. kharattāyāti dāsa-koṇḍa-caṇḍāla-venāti evaṃ kharavācāpavattanatthāya. vāḷattāyāti pāṇi leḍḍudaṇḍādīhi paharaṇavasena kakkhaḷabhāvatthāya. bhikkhū ca na phāsuṃ viharissantīti aññamaññaṃ vivādāpanne bhikkhusaṅghe yepi uddesaṃ vā paripucchaṃ vā gahetukāmā padhānaṃ vā anuyuñjitukāmā, te phāsuṃ na viharissanti. bhikkhusaṅghasmiṃ hi uposathapavāraṇāya ṭhitāya uddesādīhi atthikā uddesādīni gahetuṃ na sakkonti, vipassakānaṃ cittuppādo na ekaggo hoti, tato visesaṃ nibbattetuṃ na sakkonti. evaṃ bhikkhū ca na phāsuṃ viharissanti. na dīghattāyātiādīsu vuttapaṭipakkhanayena attho veditabbo.
idhāti  imasmiṃ sāsane. iti paṭisañcikkhatīti evaṃ paccavekkhati. akusalaṃ āpannoti ettha akusalanti āpatti adhippetā, āpattiṃ āpannoti attho. kañcideva desanti na sabbameva āpattiṃ, āpattiyā pana kañcideva desaṃ aññataraṃ āpattinti attho. kāyenāti karajakāyena. anattamanoti atuṭṭhacitto. anattamanavācanti atuṭṭhavācaṃ. mamevāti maṃyeva. tatthāti tasmiṃ adhikaraṇe. accayo accagamāti aparādho atikkamitvā madditvā gato, ahamevettha aparādhiko. suṅkadāyakaṃva bhaṇḍasminti yathā suṅkaṭṭhānaṃ pariharitvā nīte bhaṇḍasmiṃ  suṅkadāyakaṃ aparādho abhibhavati, so ca tattha aparādhiko hoti, na rājāno na rājapurisāti attho.
idaṃ vuttaṃ hoti – yo hi raññā ṭhapitaṃ suṅkaṭṭhānaṃ pariharitvā bhaṇḍaṃ harati, taṃ saha bhaṇḍasakaṭena ānetvā rañño dassenti. tattha neva suṅkaṭṭhānassa doso atthi, na rañño na rājapurisānaṃ, pariharitvā gatasseva pana doso, evamevaṃ yaṃ so bhikkhu āpattiṃ āpanno, tattha neva āpattiyā doso, na codakassa. tīhi pana kāraṇehi tasseva bhikkhuno doso. tassa hi āpattiṃ āpannabhāvenapi doso, codake anattamanatāyapi doso, anattamanassa sato paresaṃ ārocanenapi doso. codakassa pana yaṃ so taṃ āpattiṃ āpajjantaṃ addasa, tattha doso natthi. anattamanatāya codanāya pana doso. tampi amanasikaritvā ayaṃ bhikkhu attanova dosaṃ paccavekkhanto ‘‘iti mameva tattha accayo accagamā suṅkadāyakaṃva  bhaṇḍasmi’’nti evaṃ paṭisañcikkhatīti attho. dutiyavāre codakassa anattamanatā ca anattamanatāya coditabhāvo cāti dve dosā, tesaṃ vasena ‘‘accayo accagamā’’ti ettha yojanā kātabbā. sesamettha uttānamevāti.
16. chaṭṭhe aññataroti eko apākaṭanāmo brāhmaṇo. yena bhagavā tenupasaṅkamīti yenāti bhummatthe karaṇavacanaṃ. tasmā yattha bhagavā, tattha upasaṅkamīti evamettha attho veditabbo. yena vā kāraṇena bhagavā devamanussehi upasaṅkamitabbo, tena kāraṇena upasaṅkamīti evamettha attho daṭṭhabbo. kena ca kāraṇena bhagavā upasaṅkamitabbo? nānappakāraguṇavisesādhigamādhippāyena, sāduphalūpabhogādhippāyena dijagaṇehi niccaphalitamahārukkho viya. upasaṅkamīti gatoti vuttaṃ hoti. upasaṅkamitvāti upasaṅkamanapariyosānadīpanaṃ. atha vā evaṃ gato tato āsannataraṃ ṭhānaṃ bhagavato samīpasaṅkhātaṃ gantvātipi vuttaṃ hoti.
bhagavatā saddhiṃ sammodīti yathā ca khamanīyādīni pucchanto bhagavā tena, evaṃ sopi bhagavatā saddhiṃ samappavattamodo ahosi, sītodakaṃ viya uṇhodakena sammoditaṃ ekībhāvaṃ agamāsi. yāya ca ‘‘kacci, bho gotama, khamanīyaṃ, kacci yāpanīyaṃ, kacci bhoto gotamassa ca sāvakānañca appābādhaṃ appātaṅkaṃ lahuṭṭhānaṃ balaṃ phāsuvihāro’’tiādikāya kathāya  sammodi, taṃ pītipāmojjasaṅkhātassa sammodassa jananato sammodituṃ yuttabhāvato ca sammodanīyaṃ, atthabyañjanamadhuratāya sucirampi kālaṃ sāretuṃ nirantaraṃ pavattetuṃ araharūpato saritabbabhāvato ca sāraṇīyaṃ. suyyamānasukhato vā sammodanīyaṃ, anussariyamānasukhato sāraṇīyaṃ, tathā byañjanaparisuddhatāya sammodanīyaṃ, atthaparisuddhatāya  sāraṇīyanti evaṃ anekehi pariyāyehi sammodanīyaṃ sāraṇīyaṃ kathaṃ vītisāretvā pariyosāpetvā niṭṭhapetvā yenatthena āgato, taṃ pucchitukāmo ekamantaṃ nisīdi.
ekamantanti bhāvanapuṃsakaniddeso ‘‘visamaṃ candimasūriyā parivattantī’’tiādīsu (a॰ ni॰ 4.70) viya. tasmā yathā nisinno ekamantaṃ nisinno hoti, tathā nisīdīti evamettha attho daṭṭhabbo. bhummatthe vā etaṃ upayogavacanaṃ. nisīdīti upāvisi. paṇḍitā hi purisā garuṭṭhānīyaṃ upasaṅkamitvā āsanakusalatāya ekamantaṃ nisīdanti. ayañca nesaṃ aññataro, tasmā ekamantaṃ nisīdi.
kathaṃ nisinno pana ekamantaṃ nisinno hotīti? cha nisajjadose vajjetvā. seyyathidaṃ – atidūraṃ, accāsannaṃ, uparivātaṃ, unnatappadesaṃ, atisammukhaṃ atipacchāti. atidūre nisinno hi sace kathetukāmo hoti, uccāsaddena kathetabbaṃ hoti. accāsanne nisinno saṅghaṭṭanaṃ karoti. uparivāte nisinno sarīragandhena bādhati. unnatappadese nisinno agāravaṃ pakāseti. atisammukhā nisinno sace daṭṭhukāmo hoti, cakkhunā cakkhuṃ āhacca daṭṭhabbaṃ hoti. atipacchā nisinno sace daṭṭhukāmo hoti, gīvaṃ pasāretvā daṭṭhabbaṃ hoti. tasmā ayampi ete cha nisajjadose vajjetvā nisīdi. tena vuttaṃ ‘‘ekamantaṃ nisīdī’’ti.
etadavocāti duvidhā hi pucchā – agārikapucchā, anagārikapucchā ca. tattha ‘‘kiṃ, bhante, kusalaṃ, kiṃ akusala’’nti (ma॰ ni॰ 3.296) iminā nayena agārikapucchā āgatā. ‘‘ime nu kho, bhante, pañcupādānakkhandhā’’ti (ma॰ ni॰ 3.86) iminā nayena anagārikapucchā. ayaṃ pana attano anurūpaṃ agārikapucchaṃ pucchanto etaṃ ‘‘ko nu kho, bho gotama, hetu ko paccayo’’tiādivacanaṃ avoca. tattha hetu paccayoti ubhayampetaṃ kāraṇavevacanameva. adhammacariyāvisamacariyāhetūti adhammacariyāsaṅkhātāya visamacariyāya hetu, taṃkāraṇā tappaccayāti attho. tatrāyaṃ padattho – adhammassa cariyā adhammacariyā, adhammakāraṇanti  attho. visamaṃ cariyā, visamassa vā kammassa cariyāti visamacariyā. adhammacariyā ca sā visamacariyā cāti adhammacariyāvisamacariyā. etenupāyena sukkapakkhepi attho veditabbo. atthato panettha adhammacariyāvisamacariyā nāma dasa akusalakammapathā, dhammacariyāsamacariyā nāma dasa kusalakammapathāti veditabbā.
abhikkantaṃ, bho gotamāti ettha ayaṃ abhikkantasaddo khayasundarābhirūpaabbhanumodanesu dissati. ‘‘abhikkantā, bhante, ratti, nikkhanto paṭhamo yāmo, ciranisinno bhikkhusaṅgho’’tiādīsu (udā॰ 45; cūḷava॰ 383; a॰ ni॰ 8.20) hi khaye dissati. ‘‘ayaṃ imesaṃ catunnaṃ puggalānaṃ abhikkantataro ca paṇītataro cā’’tiādīsu (a॰ ni॰ 4.100) sundare.
‘‘ko me vandati pādāni, iddhiyā yasasā jalaṃ.
abhikkantena vaṇṇena, sabbā obhāsayaṃ disā’’ti.. –
ādīsu  (vi॰ va॰ 857) abhirūpe. ‘‘abhikkantaṃ, bhante’’tiādīsu (dī॰ ni॰ 1.250; pārā॰ 15) abbhanumodane. idhāpi abbhanumodaneyeva. yasmā ca abbhanumodane, tasmā sādhu sādhu, bho gotamāti vuttaṃ hotīti veditabbaṃ.
‘‘bhaye kodhe pasaṃsāyaṃ, turite kotūhalacchare.
hāse soke pasāde ca, kare āmeḍitaṃ budho’’ti.. –
iminā ca lakkhaṇena idha pasādavasena pasaṃsāvasena cāyaṃ dvikkhattuṃ vuttoti veditabbo. atha vā abhikkantanti abhikkantaṃ atiiṭṭhaṃ atimanāpaṃ, atisundaranti vuttaṃ hoti.
tattha ekena abhikkantasaddena desanaṃ thometi, ekena attano pasādaṃ. ayañhettha adhippāyo – abhikkantaṃ, bho  gotama, yadidaṃ bhoto gotamassa dhammadesanā, abhikkantaṃ yadidaṃ bhoto gotamassa dhammadesanaṃ āgamma mama pasādoti. bhagavatoyeva vā vacanaṃ dve dve atthe sandhāya thometi – bhoto gotamassa vacanaṃ abhikkantaṃ dosanāsanato, abhikkantaṃ guṇādhigamanato, tathā saddhājananato, paññājananato, sātthato, sabyañjanato, uttānapadato, gambhīratthato, kaṇṇasukhato, hadayaṅgamato, anattukkaṃsanato, aparavambhanato, karuṇāsītalato, paññāvadātato, āpātharamaṇīyato, vimaddakkhamato, suyyamānasukhato, vīmaṃsiyamānahitatoti evamādīhi yojetabbaṃ.
tato parampi catūhi upamāhi desanaṃyeva thometi. tattha nikkujjitanti adhomukhaṭhapitaṃ, heṭṭhāmukhajātaṃ vā. ukkujjeyyāti uparimukhaṃ kareyya. paṭicchannanti tiṇapaṇṇādichāditaṃ. vivareyyāti ugghāṭeyya. mūḷhassāti disāmūḷhassa. maggaṃ ācikkheyyāti hatthe gahetvā ‘‘esa maggo’’ti vadeyya. andhakāreti kāḷapakkhacātuddasīaḍḍharattaghanavanasaṇḍameghapaṭalehi caturaṅge tame. ayaṃ tāva anuttānapadattho.
ayaṃ pana adhippāyayojanā – yathā koci nikkujjitaṃ ukkujjeyya, evaṃ saddhammavimukhaṃ asaddhamme patitaṃ maṃ asaddhammā vuṭṭhāpentena, yathā paṭicchannaṃ vivareyya, evaṃ kassapassa bhagavato sāsanantaradhānato pabhuti micchādiṭṭhigahanapaṭicchannaṃ  sāsanaṃ vivarantena, yathā mūḷhassa maggaṃ ācikkheyya, evaṃ kummaggamicchāmaggappaṭipannassa me saggamokkhamaggaṃ āvikarontena, yathā andhakāre telapajjotaṃ dhāreyya, evaṃ mohandhakāre nimuggassa me buddhādiratanarūpāni apassato tappaṭicchādakamohandhakāraviddhaṃsakadesanāpajjotadhāraṇena  mayhaṃ bhotā gotamena etehi pariyāyehi pakāsitattā anekapariyāyena dhammo pakāsitoti.
evaṃ desanaṃ thometvā imāya desanāya ratanattaye pasannacitto pasannākāraṃ karonto esāhantiādimāha. tattha esāhanti eso ahaṃ. bhavantaṃ gotamaṃ saraṇaṃ gacchāmīti bhavaṃ me gotamo saraṇaṃ parāyaṇaṃ aghassa tātā hitassa ca vidhātāti iminā adhippāyena bhavantaṃ gotamaṃ gacchāmi bhajāmi sevāmi payirupāsāmi, evaṃ vā jānāmi bujjhāmīti. yesañhi dhātūnaṃ gati attho, buddhipi tesaṃ attho. tasmā gacchāmīti imassa jānāmi bujjhāmīti ayamattho vutto. dhammañca bhikkhusaṅghañcāti ettha pana adhigatamagge sacchikatanirodhe yathānusiṭṭhaṃ paṭipajjamāne ca catūsu apāyesu apatamāne dhāretīti dhammo. so atthato ariyamaggo ceva nibbānañca. vuttañhetaṃ – ‘‘yāvatā, bhikkhave, dhammā saṅkhatā, ariyo aṭṭhaṅgiko maggo tesaṃ aggamakkhāyatī’’ti (a॰ ni॰ 4.34) vitthāro. na kevalañca ariyamaggo ceva nibbānañca, apica kho ariyaphalehi saddhiṃ pariyattidhammopi. vuttañhetaṃ chattamāṇavakavimāne –
‘‘rāgavirāgamanejamasokaṃ, dhammamasaṅkhatamappaṭikūlaṃ.
madhuramimaṃ paguṇaṃ suvibhattaṃ, dhammamimaṃ saraṇatthamupehī’’ti.. (vi॰ va॰ 887).
ettha rāgavirogoti maggo kathito. anojamasokanti phalaṃ. dhammamasaṅkhatanti nibbānaṃ. appaṭikūlaṃ madhuramimaṃ  paguṇaṃ suvibhattanti piṭakattayena vibhattā sabbadhammakkhandhāti. diṭṭhisīlasaṅghātena saṃhatoti saṅgho. so atthato aṭṭhaariyapuggalasamūho. vuttañhetaṃ tasmiyeva vimāne –
‘‘yattha ca dinnamahapphalamāhu, catūsu sucīsu purisayugesu.
aṭṭha ca puggaladhammadasā te, saṅghamimaṃ saraṇatthamupehī’’ti.. (vi॰ va॰ 888).
bhikkhūnaṃ  saṅgho bhikkhusaṅgho. ettāvatā brāhmaṇo tīṇi saraṇagamanāni paṭivedesi.
idāni tesu saraṇagamanesu kosallatthaṃ saraṇaṃ, saraṇagamanaṃ, yo ca saraṇaṃ gacchati, saraṇagamanappabhedo, saraṇagamanaphalaṃ, saṃkileso, bhedoti ayaṃ vidhi veditabbo.
seyyathidaṃ – padatthato tāva hiṃsatīti saraṇaṃ, saraṇagatānaṃ teneva saraṇagamanena bhayaṃ santāsaṃ dukkhaṃ duggatiparikilesaṃ hanati vināsetīti attho, ratanattayassevetaṃ adhivacanaṃ. atha vā hite pavattanena ahitā ca nivattanena sattānaṃ bhayaṃ hiṃsatīti buddho, bhavakantārā uttāraṇena lokassa assāsadānena ca dhammo, appakānampi kārānaṃ vipulaphalapaṭilābhakaraṇena saṅgho. tasmā imināpi pariyāyena ratanattayaṃ saraṇaṃ. tappasādataggarutāhi vihatakileso tapparāyaṇatākārappavatto cittuppādo saraṇagamanaṃ. taṃsamaṅgīsatto saraṇaṃ gacchati, vuttappakārena cittuppādena ‘‘etāni me tīṇi ratanāni saraṇaṃ, etāni parāyaṇa’’nti evaṃ upetīti attho. evaṃ tāva saraṇaṃ saraṇagamanaṃ yo ca saraṇaṃ gacchati idaṃ tayaṃ veditabbaṃ.
saraṇagamanappabhede  pana duvidhaṃ saraṇagamanaṃ lokuttaraṃ lokiyañcāti. tattha lokuttaraṃ diṭṭhasaccānaṃ maggakkhaṇe saraṇagamanupakkilesasamucchedena ārammaṇato nibbānārammaṇaṃ hutvā kiccato sakalepi ratanattaye ijjhati. lokiyaṃ puthujjanānaṃ saraṇagamanupakkilesavikkhambhanena ārammaṇato buddhādiguṇārammaṇaṃ hutvā ijjhati. taṃ atthato buddhādīsu vatthūsu saddhāpaṭilābho, saddhāmūlikā ca sammādiṭṭhi dasasu puññakiriyāvatthūsu diṭṭhijukammanti vuccati.
tayidaṃ catudhā pavattati attasanniyyātanena tapparāyaṇatāya sissabhāvūpagamanena paṇipātenāti. tattha attasanniyyātanaṃ nāma ‘‘ajja ādiṃ katvā ahaṃ attānaṃ buddhassa niyyātemi, dhammassa, saṅghassā’’ti evaṃ buddhādīnaṃ attapariccajanaṃ. tapparāyaṇatā nāma ‘‘ajja ādiṃ katvā ahaṃ buddhaparāyaṇo, dhammaparāyaṇo, saṅghaparāyaṇo iti maṃ dhārethā’’ti evaṃ tapparāyaṇabhāvo. sissabhāvūpagamanaṃ nāma ‘‘ajja ādiṃ katvā ahaṃ buddhassa  antevāsiko, dhammassa, saṅghassa iti maṃ dhārethā’’ti evaṃ sissabhāvūpagamo. paṇipāto nāma ‘‘ajja ādiṃ katvā ahaṃ abhivādana-paccuṭṭhāna-añjalikamma-sāmīcikammaṃ buddhādīnaṃyeva tiṇṇaṃ vatthūnaṃ karomi iti maṃ dhārethā’’ti evaṃ buddhādīsu paramanipaccakāro. imesañhi catunnampi ākārānaṃ aññatarampi karontena gahitaṃyeva hoti saraṇagamanaṃ.
apica ‘‘bhagavato attānaṃ pariccajāmi, dhammassa, saṅghassa attānaṃ pariccajāmi, jīvitaṃ pariccajāmi, pariccattoyeva me attā, pariccattaṃyeva me jīvitaṃ, jīvitapariyantikaṃ buddhaṃ saraṇaṃ gacchāmi, buddho me saraṇaṃ leṇaṃ tāṇa’’nti evampi attasanniyyātanaṃ veditabbaṃ. ‘‘satthārañca  vatāhaṃ passeyyaṃ, bhagavantameva passeyyaṃ, sugatañca vatāhaṃ passeyyaṃ, bhagavantameva passeyyaṃ, sammāsambuddhañca vatāhaṃ passeyyaṃ, bhagavantameva passeyya’’nti (saṃ॰ ni॰ 2.154) evampi mahākassapassa saraṇagamane viya sissabhāvūpagamanaṃ daṭṭhabbaṃ.
‘‘so ahaṃ vicarissāmi, gāmā gāmaṃ purā puraṃ.
namassamāno sambuddhaṃ, dhammassa ca sudhammata’’nti.. (su॰ ni॰ 194; saṃ॰ ni॰ 1.246).
evampi āḷavakādīnaṃ saraṇagamanaṃ viya tapparāyaṇatā veditabbā. ‘‘atha kho brahmāyu brāhmaṇo  uṭṭhāyāsanā ekaṃsaṃ uttarāsaṅgaṃ karitvā bhagavato pādesu sirasā nipatitvā bhagavato pādāni mukhena ca paricumbati, pāṇīhi ca parisambāhati, nāmañca sāveti – ‘brahmāyu ahaṃ, bho gotama, brāhmaṇo; brahmāyu ahaṃ, bho gotama, brāhmaṇo’’’ti (ma॰ ni॰ 2.394) evampi paṇipāto veditabbo.
so panesa ñātibhayācariyadakkhiṇeyyavasena catubbidho hoti. tattha dakkhiṇeyyapaṇipātena saraṇagamanaṃ hoti, na itarehi. seṭṭhavaseneva hi saraṇaṃ gaṇhāti, seṭṭhavasena ca bhijjati. tasmā yo sākiyo vā koliyo vā ‘‘buddho amhākaṃ ñātako’’ti vandati, aggahitameva hoti saraṇaṃ. yo vā ‘‘samaṇo gotamo rājapūjito mahānubhāvo avandiyamāno anatthampi kareyyā’’ti bhayena vandati, aggahitameva hoti saraṇaṃ. yo vā bodhisattakāle bhagavato santike kiñci uggahitaṃ saramāno buddhakāle vā –
‘‘ekena  bhoge bhuñjeyya, dvīhi kammaṃ payojaye.
catutthañca nidhāpeyya, āpadāsu bhavissatī’’ti.. (dī॰ ni॰ 3.265) –
evarūpaṃ  anusāsaniṃ uggahetvā ‘‘ācariyo me’’ti vandati, aggahitameva hoti saraṇaṃ. yo pana ‘‘ayaṃ loke aggadakkhiṇeyyo’’ti vandati, teneva gahitaṃ hoti saraṇaṃ.
evaṃ gahitasaraṇassa ca upāsakassa vā upāsikāya vā aññatitthiyesu pabbajitampi ñātiṃ ‘‘ñātako me aya’’nti vandato saraṇagamanaṃ na bhijjati, pageva apabbajitaṃ. tathā rājānaṃ bhayavasena vandato. so hi raṭṭhapūjitattā avandiyamāno anatthampi kareyyāti. tathā yaṃ kiñci sippaṃ sikkhāpakaṃ titthiyaṃ ‘‘ācariyo me aya’’nti vandatopi na bhijjatīti evaṃ saraṇagamanappabhedo veditabbo.
ettha ca lokuttarassa saraṇagamanassa cattāri sāmaññaphalāni vipākaphalaṃ, sabbadukkhakkhayo ānisaṃsaphalaṃ. vuttañhetaṃ –
‘‘yo  ca buddhañca dhammañca, saṅghañca saraṇaṃ gato.
cattāri ariyasaccāni, sammappaññāya passati.. (dha॰ pa॰ 190).
‘‘dukkhaṃ dukkhasamuppādaṃ, dukkhassa ca atikkamaṃ.
ariyañcaṭṭhaṅgikaṃ maggaṃ, dukkhūpasamagāminaṃ.. (dha॰ pa॰ 191).
‘‘etaṃ kho saraṇaṃ khemaṃ, etaṃ saraṇamuttamaṃ.
etaṃ saraṇamāgamma, sabbadukkhā pamuccatī’’ti.. (dha॰ pa॰ 192).
apica niccato anupagamanādivasenapetassa ānisaṃsaphalaṃ veditabbaṃ. vuttañhetaṃ –
‘‘aṭṭhānametaṃ, bhikkhave, anavakāso, yaṃ diṭṭhisampanno puggalo kañci saṅkhāraṃ niccato upagaccheyya, sukhato upagaccheyya, kañci dhammaṃ attato upagaccheyya, mātaraṃ jīvitā voropeyya, pitaraṃ, arahantaṃ jīvitā voropeyya, paduṭṭhacitto tathāgatassa lohitaṃ uppādeyya, saṅghaṃ bhindeyya, aññaṃ satthāraṃ uddiseyya, netaṃ ṭhānaṃ vijjatī’’ti (ma॰ ni॰ 3.128-130; a॰ ni॰ 1.272-277).
lokiyassa  pana saraṇagamanassa bhavasampadāpi bhogasampadāpi phalameva. vuttañhetaṃ –
‘‘ye keci buddhaṃ saraṇaṃ gatāse,
na te gamissanti apāyabhūmiṃ.
pahāya mānusaṃ dehaṃ,
devakāyaṃ paripūressantī’’ti.. (saṃ॰ ni॰ 1.37).
aparampi vuttaṃ –
‘‘atha kho sakko devānamindo asītiyā devatāsahassehi saddhiṃ yenāyasmā mahāmoggallāno tenupasaṅkami…pe॰… ekamantaṃ ṭhitaṃ kho sakkaṃ devānamindaṃ āyasmā mahāmoggallāno  etadavoca – ‘sādhu kho, devānaminda, buddhasaraṇagamanaṃ hoti. buddhasaraṇagamanahetu kho devānaminda evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. te aññe deve dasahi ṭhānehi adhigaṇhanti dibbena āyunā dibbena vaṇṇena sukhena yasena ādhipateyyena dibbehi rūpehi saddehi gandhehi rasehi phoṭṭhabbehī’’’ti (saṃ॰ ni॰ 4.341).
eseva nayo dhamme saṅghe ca. apica velāmasuttādivasenāpi (a॰ ni॰ 9.20 ādayo) saraṇagamanassa phalaviseso veditabbo. evaṃ saraṇagamanaphalaṃ veditabbaṃ.
tattha lokiyasaraṇagamanaṃ tīsu vatthūsu aññāṇasaṃsayamicchāñāṇādīhi saṃkilissati, na mahājutikaṃ hoti na mahāvipphāraṃ. lokuttarassa natthi saṃkileso. lokiyassa ca saraṇagamanassa duvidho bhedo sāvajjo anavajjo ca. tattha sāvajjo aññasatthārādīsu attasanniyyātanādīhi hoti, so aniṭṭhaphalo. anavajjo kālakiriyāya, so avipākattā aphalo. lokuttarassa pana nevatthi bhedo. bhavantarepi hi ariyasāvako aññaṃ satthāraṃ na uddisatīti evaṃ saraṇagamanassa saṃkileso ca bhedo ca veditabbo.
upāsakaṃ  maṃ bhavaṃ gotamo dhāretūti maṃ bhavaṃ gotamo ‘‘upāsako aya’’nti evaṃ dhāretu, jānātūti attho. upāsakavidhikosallatthaṃ panettha ko upāsako, kasmā upāsakoti vuccati, kimassa sīlaṃ, ko ājīvo, kā vipatti, kā sampattīti idaṃ pakiṇṇakaṃ veditabbaṃ.
tattha ko upāsakoti yo koci saraṇagato gahaṭṭho. vuttañhetaṃ –
‘‘yato kho, mahānāma, upāsako buddhaṃ saraṇaṃ gato hoti, dhammaṃ saraṇaṃ gato, saṅghaṃ saraṇaṃ gato hoti. ettāvatā kho, mahānāma, upāsako hotī’’ti (saṃ॰ ni॰ 5.1033).
kasmā  upāsakoti. ratanattayassa upāsanato. so hi buddhaṃ upāsatīti upāsako. dhammaṃ, saṅghaṃ upāsatīti upāsakoti.
kimassa sīlanti. pañca veramaṇiyo. yathāha –
‘‘yato kho, mahānāma, upāsako pāṇātipātā paṭivirato hoti, adinnādānā, kāmesumicchācārā, musāvādā, surāmerayamajjappamādaṭṭhānā paṭivirato hoti. ettāvatā kho, mahānāma, upāsako sīlavā hotī’’ti (saṃ॰ ni॰ 5.1033).
ko ājīvoti. pañca micchāvaṇijjā pahāya dhammena samena jīvikakappanaṃ. vuttañhetaṃ –
‘‘pañcimā, bhikkhave, vaṇijjā upāsakena akaraṇīyā. katamā pañca. satthavaṇijjā, sattavaṇijjā, maṃsavaṇijjā, majjavaṇijjā, visavaṇijjā. imā kho, bhikkhave, pañca vaṇijjā upāsakena akaraṇīyā’’ti (a॰ ni॰ 5.177).
kā vipattīti. yā tasseva sīlassa ca ājīvassa ca vipatti, ayamassa vipatti. apica yāya esa caṇḍālo ceva hoti malañca patikuṭṭho ca, sāpi tassa vipattīti veditabbā. te ca atthato assaddhiyādayo pañca dhammā honti. yathāha –
‘‘pañcahi, bhikkhave, dhammehi samannāgato upāsako upāsakacaṇḍālo ca hoti upāsakamalañca upāsakapatikuṭṭho ca. katamehi pañcahi? assaddho hoti, dussīlo hoti, kotūhalamaṅgaliko  hoti, maṅgalaṃ pacceti no kammaṃ, ito ca bahiddhā dakkhiṇeyyaṃ pariyesati, tattha ca pubbakāraṃ karotī’’ti (a॰ ni॰ 5.175).
kā sampattīti. yā cassa sīlasampadā ca ājīvasampadā ca, sā sampatti. ye cassa ratanabhāvādikarā saddhādayo pañca dhammā. yathāha –
‘‘pañcahi, bhikkhave, dhammehi samannāgato upāsako upāsakaratanañca hoti upāsakapadumañca upāsakapuṇḍarīkañca. katamehi pañcahi? saddho hoti, sīlavā hoti, na kotūhalamaṅgaliko hoti, kammaṃ pacceti no maṅgalaṃ, na ito bahiddhā dakkhiṇeyyaṃ gavesati, idha ca pubbakāraṃ karotī’’ti (a॰ ni॰ 5.175).
ajjataggeti ettha ayaṃ aggasaddo ādikoṭikoṭṭhāsaseṭṭhesu dissati. ‘‘ajjatagge samma, dovārika, āvarāmi dvāraṃ nigaṇṭhānaṃ nigaṇṭhīna’’ntiādīsu (ma॰ ni॰ 2.70) hi ādimhi dissati. ‘‘teneva aṅgulaggena taṃ aṅgulaggaṃ parāmaseyya (kathā॰ 441). ucchaggaṃ veḷagga’’ntiādīsu koṭiyaṃ. ‘‘ambilaggaṃ vā madhuraggaṃ vā tittakaggaṃ vā (saṃ॰ ni॰ 5.374), anujānāmi, bhikkhave, vihāraggena vā pariveṇaggena vā bhājetu’’ntiādīsu (cūḷava॰ 318) koṭṭhāse. ‘‘yāvatā, bhikkhave, sattā apadā vā…pe॰… tathāgato tesaṃ aggamakkhāyatī’’tiādīsu (a॰ ni॰ 4.34) seṭṭhe. idha panāyaṃ ādimhi daṭṭhabbo. tasmā ajjataggeti ajjataṃ ādiṃ katvāti evamettha attho veditabbo. ajjatanti ajjabhāvaṃ. ajjadaggeti vā pāṭho, dakāro padasandhikaro, ajja aggaṃ katvāti attho.
pāṇupetanti pāṇehi upetaṃ, yāva me jīvitaṃ pavattati, tāva  upetaṃ, anaññasatthukaṃ tīhi saraṇagamanehi saraṇaṃ gataṃ upāsakaṃ kappiyakārakaṃ maṃ bhavaṃ gotamo dhāretu jānātu. ahañhi sacepi me tikhiṇena asinā sīsaṃ chindeyya, neva buddhaṃ ‘‘na buddho’’ti vā dhammaṃ ‘‘na  dhammo’’ti vā saṅghaṃ ‘‘na saṅgho’’ti vā vadeyyanti evaṃ attasanniyyātanena saraṇaṃ gantvā catūhi ca paccayehi pavāretvā uṭṭhāyāsanā bhagavantaṃ abhivādetvā tikkhattuṃ padakkhiṇaṃ katvā pakkāmīti.
17. sattame jāṇussoṇīti jāṇussoṇiṭhānantaraṃ kira nāmekaṃ ṭhānantaraṃ, taṃ yena kulena laddhaṃ, taṃ jāṇussoṇikulanti vuccati. ayaṃ tasmiṃ kule jātattā rañño santike ca laddhajāṇussoṇisakkārattā jāṇussoṇīti vuccati. tenupasaṅkamīti ‘‘samaṇo kira gotamo paṇḍito byatto bahussuto’’ti sutvā ‘‘sace so liṅgavibhattikārakādibhedaṃ jānissati, amhehi ñātameva jānissati, aññātaṃ kiṃ jānissati. ñātameva kathessati, aññātaṃ kiṃ kathessatī’’ti cintetvā mānaddhajaṃ paggayha siṅgaṃ ukkhipitvā mahāparivārehi parivuto yena bhagavā  tenupasaṅkami. katattā ca, brāhmaṇa, akatattā cāti satthā tassa vacanaṃ sutvā ‘‘ayaṃ brāhmaṇo idha āgacchanto na jānitukāmo atthagavesī hutvā āgato, mānaṃ pana paggayha siṅgaṃ ukkhipitvā āgato. kiṃ nu khvassa yathā pañhassa atthaṃ jānāti, evaṃ kathite vaḍḍhi bhavissati, udāhu yathā na jānātī’’ti cintetvā ‘‘yathā na jānāti, evaṃ kathite vaḍḍhi bhavissatī’’ti ñatvā ‘‘katattā ca, brāhmaṇa, akatattā cā’’ti āha.
brāhmaṇo taṃ sutvā ‘‘samaṇo gotamo katattāpi akatattāpi niraye nibbattiṃ vadati, idaṃ ubhayakāraṇenāpi ekaṭṭhāne nibbattiyā kathitattā dujjānaṃ mahandhakāraṃ, natthi  mayhaṃ ettha patiṭṭhā. sace panāhaṃ ettakeneva tuṇhī bhaveyyaṃ, brāhmaṇānaṃ majjhe kathanakālepi maṃ evaṃ vadeyyuṃ – ‘tvaṃ samaṇassa gotamassa santikaṃ mānaṃ paggayha siṅgaṃ ukkhipitvā gatosi, ekavacaneneva tuṇhī hutvā kiñci vattuṃ nāsakkhi, imasmiṃ ṭhāne kasmā kathesī’ti. tasmā parājitopi aparājitasadiso hutvā puna saggagamanapañhaṃ pucchissāmī’’ti cintetvā ko nu kho, bho gotamāti imaṃ dutiyapañhaṃ ārabhi.
evampi  tassa ahosi – ‘‘uparipañhena heṭṭhāpañhaṃ jānissāmi, heṭṭhāpañhena uparipañha’’nti. tasmāpi imaṃ pañhaṃ pucchi. satthā purimanayeneva cintetvā yathā na jānāti, evameva kathento punapi ‘‘katattā ca, brāhmaṇa, akatattā cā’’ti āha. brāhmaṇo tasmimpi patiṭṭhātuṃ asakkonto ‘‘alaṃ, bho, na īdisassa purisassa santikaṃ āgatena ajānitvā gantuṃ vaṭṭati, sakavādaṃ pahāya samaṇaṃ gotamaṃ anuvattitvā mayhaṃ atthaṃ gavesissāmi, paralokamaggaṃ sodhessāmī’’ti sanniṭṭhānaṃ katvā satthāraṃ āyācanto na kho ahantiādimāha. athassa nihatamānataṃ ñatvā satthā upari desanaṃ vaḍḍhento tena hi, brāhmaṇātiādimāha. tattha tena hīti kāraṇaniddeso. yasmā saṃkhittena bhāsitassa atthaṃ ajānanto vitthāradesanaṃ yācasi, tasmāti attho. sesamettha uttānatthamevāti.
18. aṭṭhame āyasmāti piyavacanametaṃ. ānandoti tassa therassa nāmaṃ. ekaṃsenāti ekantena. anuviccāti anupavisitvā. viññūti paṇḍitā. garahantīti nindanti, avaṇṇaṃ bhāsanti. sesamettha navame ca sabbaṃ uttānatthameva.
20. dasame  dunnikkhittañca padabyañjananti uppaṭipāṭiyā gahitapāḷipadameva hi atthassa byañjanattā byañjananti vuccati. ubhayametaṃ pāḷiyāva nāmaṃ. attho ca dunnītoti parivattetvā uppaṭipāṭiyā gahitā aṭṭhakathā. dunnikkhittassa, bhikkhave, padabyañjanassa atthopi dunnayo hotīti parivattetvā uppaṭipāṭiyā gahitāya pāḷiyā aṭṭhakathā nāma dunnayā dunnīhārā dukkathā nāma hoti. ekādasame vuttapaṭipakkhanayena attho veditabboti.
adhikaraṇavaggo dutiyo.


3. bālavaggavaṇṇanā
22. tatiyassa  paṭhame accayaṃ accayato na passatīti ‘‘aparajjhitvā aparaddhaṃ mayā’’ti attano aparādhaṃ na passati, aparaddhaṃ mayāti vatvā daṇḍakammaṃ  āharitvā na khamāpetīti attho. accayaṃ desentassāti evaṃ vatvā daṇḍakammaṃ āharitvā khamāpentassa. yathādhammaṃ nappaṭiggaṇhātīti ‘‘puna evaṃ na karissāmi, khamatha me’’ti vuccamāno accayaṃ imaṃ yathādhammaṃ yathāsabhāvaṃ na paṭiggaṇhāti. ‘‘ito paṭṭhāya puna evarūpaṃ mā akāsi, khamāmi tuyha’’nti na vadati. sukkapakkho vuttapaṭipakkhanayeneva veditabbo.
23. dutiye abbhācikkhantīti abhibhavitvā ācikkhanti, abhūtena vadanti. dosantaroti antare patitadoso. evarūpo hi ‘‘natthi samaṇassa gotamassa uttarimanussadhammo’’tiādīni vadanto sunakkhatto viya tathāgataṃ abbhācikkhati. saddho  vā duggahitenāti yo hi ñāṇavirahitāya saddhāya atisaddho hoti muddhappasanno, sopi ‘‘buddho nāma sabbalokuttaro, sabbe tassa kesādayo bāttiṃsa koṭṭhāsā lokuttarāyevā’’tiādinā nayena duggahitaṃ gaṇhitvā tathāgataṃ abbhācikkhati. tatiyaṃ uttānatthamevāti.
25. catutthe neyyatthaṃ suttantanti yassa attho netabbo, taṃ netabbatthaṃ suttantaṃ. nītattho suttantoti dīpetīti kathitattho ayaṃ suttantoti vadati. tattha ‘‘ekapuggalo, bhikkhave, dveme, bhikkhave, puggalā, tayome, bhikkhave, puggalā, cattārome, bhikkhave, puggalā’’ti evarūpo suttanto neyyattho nāma. ettha hi kiñcāpi sammāsambuddhena ‘‘ekapuggalo, bhikkhave’’tiādi vuttaṃ, paramatthato pana puggalo nāma natthīti evamassa attho netabbova hoti. ayaṃ pana attano bālatāya nītattho ayaṃ suttantoti dīpeti. paramatthato hi puggale asati na tathāgato ‘‘ekapuggalo, bhikkhave’’tiādīni vadeyya. yasmā pana tena vuttaṃ, tasmā paramatthato atthi puggaloti gaṇhanto taṃ neyyatthaṃ suttantaṃ nītattho suttantoti dīpeti. nītatthanti aniccaṃ dukkhaṃ anattāti evaṃ kathitatthaṃ. ettha hi aniccameva dukkhameva anattāyevāti attho. ayaṃ pana attano bālatāya ‘‘neyyattho ayaṃ suttanto, atthamassa āharissāmī’’ti  ‘‘niccaṃ nāma atthi, sukhaṃ nāma atthi, attā nāma atthī’’ti gaṇhanto nītatthaṃ suttantaṃ neyyattho suttantoti dīpeti nāma. pañcamaṃ uttānatthamevāti.
27. chaṭṭhe  paṭicchannakammantassāti pāpakammassa. pāpaṃ  hi paṭicchādetvā karonti. no cepi paṭicchādetvā karonti, pāpakammaṃ paṭicchannamevāti vuccati. nirayoti sahokāsakā khandhā. tiracchānayoniyaṃ khandhāva labbhanti. sattamaṭṭhamāni uttānatthāneva.
30. navame paṭiggāhāti paṭiggāhakā, dussīlaṃ puggalaṃ dve ṭhānāni paṭiggaṇhantīti attho.
31. dasame atthavaseti kāraṇāni. araññavanapatthānīti araññāni ca vanapatthāni ca. tattha kiñcāpi abhidhamme nippariyāyena ‘‘nikkhamitvā bahi indakhīlā, sabbametaṃ arañña’’nti (vibha॰ 529) vuttaṃ, tathāpi yaṃ taṃ ‘‘pañcadhanusatikaṃ pacchima’’nti (pārā॰ 654) āraññakaṅganipphādakaṃ senāsanaṃ vuttaṃ, tadeva adhippetanti veditabbaṃ. vanapatthanti gāmantaṃ atikkamitvā manussānaṃ anupacāraṭṭhānaṃ, yattha na kasīyati na vapīyati. pantānīti pariyantāni atidūrāni, diṭṭhadhammasukhavihāranti lokiyalokuttaraṃ phāsuvihāraṃ. pacchimañca janataṃ anukampamānoti pacchime mama sāvake anukampanto.
32. ekādasame vijjābhāgiyāti vijjākoṭṭhāsikā. samathoti cittekaggatā. vipassanāti saṅkhārapariggāhakañāṇaṃ. kamatthamanubhotīti katamaṃ atthaṃ ārādheti sampādeti paripūreti. cittaṃ bhāvīyatīti maggacittaṃ bhāvīyati brūhīyati vaḍḍhīyati. yo rāgo, so pahīyatīti yo rajjanakavasena rāgo, so pahīyati. rāgo hi maggacittassa paccanīko, maggacittaṃ rāgassa ca. rāgakkhaṇe  maggacittaṃ natthi, maggacittakkhaṇe rāgo natthi. yadā pana rāgo uppajjati, tadā maggacittassa uppattiṃ nivāreti, padaṃ pacchindati. yadā pana maggacittaṃ uppajjati, tadā rāgaṃ samūlakaṃ ubbaṭṭetvā samugghātentameva uppajjati. tena vuttaṃ – ‘‘rāgo pahīyatī’’ti.
vipassanā, bhikkhave, bhāvitāti vipassanāñāṇaṃ brūhitaṃ vaḍḍhitaṃ. paññā bhāvīyatīti maggapaññā  bhāvīyati brūhīyati vaḍḍhīyati. yā avijjā, sā pahīyatīti aṭṭhasu ṭhānesu vaṭṭamūlikā mahāavijjā pahīyati. avijjā hi maggapaññāya paccanīkā, maggapaññā avijjāya. avijjākkhaṇe maggapaññā natthi, maggapaññākkhaṇe avijjā natthi. yadā pana avijjā uppajjati, tadā maggapaññāya uppattiṃ nivāreti, padaṃ pacchindati. yadā maggapaññā uppajjati, tadā avijjaṃ samūlikaṃ ubbaṭṭetvā samugghātayamānāva uppajjati. tena vuttaṃ – ‘‘avijjā pahīyatī’’ti. iti maggacittaṃ maggapaññāti dvepi sahajātadhammāva kathitā.
rāgupakkiliṭṭhaṃ vā, bhikkhave, cittaṃ na vimuccatīti rāgena upakkiliṭṭhattā maggacittaṃ na vimuccatīti dasseti. avijjupakkiliṭṭhā vā paññā na bhāvīyatīti avijjāya upakkiliṭṭhattā maggapaññā na bhāvīyatīti dasseti. iti kho, bhikkhaveti evaṃ kho, bhikkhave. rāgavirāgā cetovimuttīti rāgassa khayavirāgena cetovimutti nāma hoti. phalasamādhissetaṃ nāmaṃ. avijjāvirāgā paññāvimuttīti avijjāya khayavirāgena paññāvimutti nāma hoti. imasmiṃ sutte nānākkhaṇikā samādhivipassanā kathitāti.
bālavaggo tatiyo.


4. samacittavaggavaṇṇanā
33. catutthassa  paṭhame asappurisabhūmīti asappurisānaṃ patiṭṭhānaṭṭhānaṃ. sappurisabhūmiyampi eseva nayo. akataññūti kataṃ na jānāti. akatavedīti kataṃ pākaṭaṃ katvā na jānāti. upaññātanti vaṇṇitaṃ thomitaṃ pasatthaṃ. yadidanti yā ayaṃ. akataññutā akataveditāti parena katassa upakārassa ajānanañceva pākaṭaṃ katvā ajānanañca. kevalāti sakalā. sukkapakkhepi vuttanayeneva attho veditabbo.
34. dutiye mātu ca pitu cāti janakamātu ca janakapitu ca. ekena, bhikkhave, aṃsena mātaraṃ parihareyyāti ekasmiṃ aṃsakūṭe ṭhapetvā mātaraṃ paṭijaggeyya. ekena aṃsena pitaraṃ parihareyyāti ekasmiṃ aṃsakūṭe ṭhapetvā pitaraṃ paṭijaggeyya. vassasatāyuko vassasatajīvīti vassasatāyukakāle jāto sakalaṃ vassasataṃ jīvanto. idaṃ vuttaṃ hoti – sace putto nāma ‘‘mātāpitūnaṃ paṭikarissāmī’’ti uṭṭhāya samuṭṭhāya dakkhiṇe aṃsakūṭe mātaraṃ, vāme pitaraṃ  ṭhapetvā vassasatāyuko sakalampi vassasataṃ jīvamāno parihareyya. so ca nesaṃ ucchādanaparimaddananhāpanasambāhanenāti so ca putto nesaṃ mātāpitūnaṃ aṃsakūṭesu ṭhitānaṃyeva duggandhapaṭivinodanatthaṃ sugandhakaraṇena ucchādanena, parissamavinodanatthaṃ hatthaparimaddanena, sītuṇhakāle ca uṇhodakasītodakanhāpanena, hatthapādādīnaṃ ākaḍḍhanaparikaḍḍhanasaṅkhātena sambāhanena upaṭṭhānaṃ kareyya. te ca tatthevāti te ca mātāpitaro tattheva tassa aṃsakūṭesu nisinnāva muttakarīsaṃ cajeyyuṃ. natveva , bhikkhaveti, bhikkhave, evampi natveva mātāpitūnaṃ kataṃ vā hoti paṭikataṃ vā.
issarādhipacce rajjeti cakkavattirajjaṃ sandhāyevamāha. āpādakāti vaḍḍhakā anupālakā. puttā hi mātāpitūhi vaḍḍhitā ceva anupālitā ca. posakāti hatthapāde vaḍḍhetvā hadayalohitaṃ pāyetvā posakā. puttā hi mātāpitūhi puṭṭhā bhatā annapānādīhi paṭijaggitā. imassa lokassa dassetāroti sace hi mātāpitaro jātadivaseyeva puttaṃ pāde gahetvā araññe vā nadiyaṃ vā papāte vā khipeyyuṃ, imasmiṃ loke iṭṭhāniṭṭhārammaṇaṃ na passeyya. evaṃ akatvā āpāditattā  positattā esa imasmiṃ loke iṭṭhāniṭṭhārammaṇaṃ mātāpitaro nissāya passatīti tyāssa imassa lokassa dassetāro nāma honti. samādapetīti gaṇhāpeti. imasmiṃ sutte saddhāsīlacāgapaññā lokiyalokuttaramissakā kathitā. dhammasenāpatisāriputtattherasadisova bhikkhu tesu patiṭṭhāpeti nāmāti veditabbo.
35. tatiye tenupasaṅkamīti so hi brāhmaṇo ‘‘samaṇo kira gotamo kathitaṃ vissajjeti, pucchāyassa virajjhanaṃ nāma natthi. ahamassa virajjhanapañhaṃ abhisaṅkharissāmī’’ti paṇītabhojanaṃ bhuñjitvā gabbhadvāraṃ pidahitvā nisinno cintetuṃ ārabhi. athassa etadahosi – ‘‘imasmiṃ ṭhāne uccāsaddamahāsaddo vattati, cittaṃ na ekaggaṃ hoti, bhūmigharaṃ kāressāmī’’ti bhūmigharaṃ kāretvā tattha pavisitvā – ‘‘evaṃ puṭṭho evaṃ kathessati, evaṃ puṭṭho evaṃ kathessatī’’ti ekaṃ gaṇhitvā ekaṃ  vissajjento sakaladivasaṃ kiñci passituṃ nāsakkhi. tassa imināva nīhārena cattāro māsā vītivattā. so catunnaṃ māsānaṃ accayena ubhatokoṭikaṃ pañhaṃ nāma  addasa. evaṃ kirassa ahosi – ‘‘ahaṃ samaṇaṃ gotamaṃ upasaṅkamitvā ‘kiṃvādī bhava’nti pucchissāmi. sace ‘kiriyavādimhī’ti vakkhati, ‘sabbākusalānaṃ nāma tumhe kiriyaṃ vadethā’ti naṃ niggaṇhissāmi. sace ‘akiriyavādimhī’ti vakkhati, ‘kusaladhammānaṃ nāma tumhe akiriyaṃ vadethā’ti naṃ niggaṇhissāmi. idañhi ubhatokoṭikaṃ pañhaṃ puṭṭho neva uggilituṃ sakkhissati na niggilituṃ. evaṃ mama jayo bhavissati, samaṇassa gotamassa parājayo’’ti uṭṭhāya apphoṭetvā bhūmigharā nikkhamma ‘‘evarūpaṃ pañhaṃ pucchantena na ekakena gantuṃ vaṭṭatī’’ti nagare ghosanaṃ kāretvā sakalanāgarehi parivuto yena bhagavā tenupasaṅkami. kiṃvādīti kiṃladdhiko. kimakkhāyīti kiṃ nāma sāvakānaṃ paṭipadaṃ akkhāyīti pucchi. athassa bhagavā catūhi māsehi pañhaṃ abhisaṅkharitvā ‘‘diṭṭho me samaṇassa gotamassa parājayapañho’’ti mānaṃ paggayha āgatabhāvaṃ ñatvā ekapadeneva taṃ pañhaṃ bhindanto kiriyavādī cāhaṃ, brāhmaṇātiādimāha. atha brāhmaṇo attano mānaṃ apanetvā bhagavantaṃ āyācanto yathākathaṃ panātiādimāha. sesamettha uttānatthamevāti.
36. catutthe dakkhiṇeyyāti dakkhiṇā vuccati dānaṃ, tassa paṭiggahaṇayuttā kati puggalāti pucchati. sekhoti iminā satta sekkhe dasseti. ettha ca sīlavantaputhujjanopi sotāpanneneva  saṅgahito. āhuneyyā yajamānānaṃ hontīti dānaṃ dadantānaṃ āhunassa arahā dānapaṭiggāhakā nāma hontīti attho. khettanti vatthu patiṭṭhā, puññassa viruhanaṭṭhānanti attho.
37. pañcame  pubbārāmeti sāvatthito puratthimadisābhāge ārāme. migāramātupāsādeti visākhāya upāsikāya pāsāde. sā hi migāraseṭṭhinā mātuṭṭhāne ṭhapitattāpi, sabbajeṭṭhakassa puttassa ayyakaseṭṭhinova samānanāmakattāpi migāramātāti vuccati. tāya kārito sahassagabbho pāsādo migāramātupāsādo nāma. thero  tasmiṃ viharati. tatra kho āyasmā sāriputtoti tasmiṃ pāsāde viharanto dhammasenāpatisāriputtatthero.
bhikkhū āmantesīti kasmiṃ kāle āmantesi? kānici hi suttāni purebhatte bhāsitāni atthi, kānici pacchābhatte, kānici purimayāme, kānici majjhimayāme, kānici pacchimayāme. idaṃ pana samacittapaṭipadāsuttaṃ pacchābhatte bhāsitaṃ. tasmā sāyanhasamaye āmantesi.
na kevalaṃ cetaṃ thereneva bhāsitaṃ, tathāgatenāpi bhāsitaṃ. kattha nisīditvāti? visākhāya ratanapāsāde nisīditvā. tathāgato hi paṭhamabodhiyaṃ vīsati vassāni anibaddhavāso hutvā yattha yattha phāsukaṃ hoti, tattha tattheva gantvā vasi. paṭhamaṃ antovassañhi isipatane dhammacakkaṃ pavattetvā aṭṭhārasa mahābrahmakoṭiyo amatapānaṃ pāyetvā bārāṇasiṃ upanissāya isipatane vasi. dutiyaṃ antovassaṃ rājagahaṃ upanissāya veḷuvane, tatiyacatutthānipi tattheva, pañcamaṃ antovassaṃ vesāliṃ upanissāya mahāvane kūṭāgārasālāyaṃ, chaṭṭhaṃ antovassaṃ makulapabbate, sattamaṃ tāvatiṃsabhavane, aṭṭhamaṃ bhagge susumāragiraṃ nissāya bhesakaḷāvane, navamaṃ kosambiyaṃ, dasamaṃ pālileyyake vanasaṇḍe, ekādasamaṃ nālāyaṃ brāhmaṇagāme, dvādasamaṃ verañjāyaṃ, terasamaṃ cāliyapabbate, cuddasamaṃ jetavane, pañcadasamaṃ kapilavatthusmiṃ, soḷasamaṃ āḷavakaṃ dametvā caturāsītipāṇasahassāni amatapānaṃ pāyetvā āḷaviyaṃ, sattarasamaṃ rājagaheyeva, aṭṭhārasamaṃ cāliyapabbateyeva, tathā ekūnavīsatimaṃ, vīsatimaṃ pana antovassaṃ rājagahaṃyeva  upanissāya vasi. evaṃ vīsati vassāni anibaddhavāso hutvā yattha yattha phāsukaṃ hoti, tattha tattheva vasi.
tato  paṭṭhāya pana dve senāsanāni dhuvaparibhogāni akāsi. katarāni dve? jetavanañca pubbārāmañca. kasmā? dvinnaṃ kulānaṃ guṇamahantatāya. anāthapiṇḍikassa hi visākhāya ca guṇaṃ sandhāya guṇaṃ paṭicca satthā tāni senāsanāni dhuvaparibhogena paribhuñji. utuvassaṃ cārikaṃ caritvāpi hi antovasse dvīsuyeva senāsanesu vasati. evaṃ vasanto  pana jetavane rattiṃ vasitvā punadivase bhikkhusaṅghaparivuto dakkhiṇadvārena sāvatthiṃ piṇḍāya pavisitvā pācīnadvārena nikkhamitvā pubbārāme divāvihāraṃ karoti. pubbārāme rattiṃ vasitvā punadivase pācīnadvārena sāvatthiṃ piṇḍāya pavisitvā dakkhiṇadvārena nikkhamitvā jetavane divāvihāraṃ karoti. tasmiṃ pana divase sammāsambuddho jetavaneyeva vasi. yattha katthaci vasantassa cassa pañcavidhakiccaṃ avijahitameva hoti. taṃ heṭṭhā vitthāritameva. tesu kiccesu pacchimayāmakiccakāle bhagavā lokaṃ olokento sāvatthivāsīnañca samantā ca sāvatthiyā gāvutaaḍḍhayojanayojanaparame ṭhāne aparimāṇānaṃ sattānaṃ abhisamayabhāvaṃ addasa.
tato ‘‘kasmiṃ nu kho kāle abhisamayo bhavissatī’’ti olokento ‘‘sāyanhasamaye’’ti disvā ‘‘mayi nu kho kathente abhisamayo bhavissati, sāvake kathente bhavissatī’’ti ‘‘sāriputtatthere kathente bhavissatī’’ti addasa. tato ‘‘kattha nisīditvā kathente bhavissatī’’ti olokento ‘‘visākhāya ratanapāsāde nisīditvā’’ti disvā ‘‘buddhānaṃ nāma tayo sāvakasannipātā honti, aggasāvakānaṃ eko. tesu ajja dhammasenāpatisāriputtattherassa sāvakasannipāto bhavissatī’’ti addasa. disvā pātova sarīrapaṭijagganaṃ katvā nivatthanivāsano  sugatacīvaraṃ pārupitvā selamayapattaṃ ādāya bhikkhusaṅghaparivuto dakkhiṇadvārena nagaraṃ pavisitvā piṇḍāya caranto bhikkhusaṅghassa sulabhapiṇḍapātaṃ katvā vātappahatā viya nāvā paṭinivattitvā dakkhiṇadvārena nikkhamitvā bahidvāre aṭṭhāsi. tato asīti mahāsāvakā bhikkhuniparisā upāsakaparisā upāsikāparisāti catasso parisā satthāraṃ parivārayiṃsu.
satthā sāriputtattheraṃ āmantesi – ‘‘sāriputta, tayā pubbārāmaṃ gantuṃ vaṭṭati, tava ca parisaṃ gahetvā gacchāhī’’ti. ‘‘sādhu, bhante’’ti thero attano parivārehi pañcahi bhikkhusatehi parivuto pubbārāmaṃ agamāsi. eteneva niyāmena asīti mahāsāvake pubbārāmameva pesetvā sayaṃ ekena ānandatthereneva saddhiṃ jetavanaṃ agamāsi. ānandattheropi vihāre satthu vattaṃ  katvā vanditvā ‘‘pubbārāmaṃ gacchāmi, bhante’’ti āha. evaṃ  karohi ānandāti. satthāraṃ vanditvā tattheva agamāsi. satthā ekakova jetavane ohīno.
taṃ divasañhi catasso parisā therasseva dhammakathaṃ sotukāmā ahesuṃ. kosalamahārājāpi balakāyena parivuto pubbārāmameva gato. tathā pañcasataüpāsakaparivāro anāthapiṇḍiko. visākhā pana mahāupāsikā dvīhi jaṅghasahassehi parivuto agamāsi. sattapaṇṇāsāya kulasatasahassānaṃ vasanaṭṭhāne sāvatthinagare gehapālakadārake ṭhapetvā sesajano gandhacuṇṇamālādīni gahetvā pubbārāmameva agamāsi. catūsu dvāragāmesu gāvutaaḍḍhayojanayojanaparamaṭṭhāne sabbeyeva manussā gandhacuṇṇamālādihatthā pubbārāmameva agamaṃsu. sakalavihāro missakapupphehi abhikiṇṇo viya ahosi.
dhammasenāpatisāriputtattheropi kho vihāraṃ gantvā vihārapariveṇe aṅgaṇaṭṭhāne aṭṭhāsi. bhikkhū therassa āsanaṃ paññāpayiṃsu. thero tattha nisīditvā upaṭṭhākattherena vatte kate bhikkhusaṅghassa ovādaṃ katvā gandhakuṭiṃ  pavisitvā samāpattiṃ appetvā nisīdi. so paricchinnakālavasena samāpattito vuṭṭhāya aciravatiṃ gantvā rajojallaṃ pavāhetvā paṭippassaddhadaratho otiṇṇatittheneva uttaritvā nivatthanivāsano saṅghāṭiṃ pārupitvā aṭṭhāsi. bhikkhusaṅghopi sammukhasammukhaṭṭhānena otaritvā sarīre rajojallaṃ pavāhetvā paccuttaritvā theraṃ parivārayiṃsu. antovihārepi therassa dhammāsanaṃ paññāpayiṃsu. catassopi parisā attano attano okāsaṃ ñatvā maggaṃ ṭhapetvā nisīdiṃsu. sāriputtattheropi pañcabhikkhusataparivāro dhammasabhaṃ āgantvā sīhamatthakappatiṭṭhite samussitasetacchatte ratanapallaṅke cittabījaniṃ gahetvā puratthābhimukho nisīdi. nisīditvā parisaṃ oloketvā – ‘‘mahatī vatāyaṃ parisā, imissā na appamattikā parittakadhammadesanā anucchavikā, kataradhammadesanā nu kho anucchavikā bhavissatī’’ti tīṇi piṭakāni āvajjamāno imaṃ saṃyojanapariyāya dhammadesanaṃ addasa.
evaṃ  desanaṃ sallakkhetvā taṃ desetukāmo bhikkhū āmantesi āvuso, bhikkhaveti. āvusoti hi avatvā, bhikkhaveti vacanaṃ buddhālāpo nāma hoti, ayaṃ panāyasmā ‘‘dasabalena samānaṃ ālapanaṃ na karissāmī’’ti satthu gāravavasena sāvakālāpaṃ karonto, ‘‘āvuso  bhikkhave’’ti āha. etadavocāti etaṃ ‘‘ajjhattasaṃyojanañca, āvuso, puggalaṃ desessāmi bahiddhāsaṃyojanañcā’’ti dhammadesanāpadaṃ avoca.
tasmiṃ pana ratanapāsāde adhivattho eko sotāpanno devaputto atthi, so buddhehi vā sāvakehi vā desanāya āraddhamattāyayeva jānāti – ‘‘ayaṃ desanā uttānikā bhavissati, ayaṃ gambhīrā. ayaṃ jhānanissitā bhavissati, ayaṃ vipassanānissitā. ayaṃ magganissitā ayaṃ phalanissitā, ayaṃ nibbānanissitā’’ti. so tasmimpi divase therena desanāya  āraddhamattāya evaṃ aññāsi – ‘‘yena nīhārena mayhaṃ ayyena dhammasenāpatinā sāriputtattherena desanā āraddhā, ayaṃ desanā vipassanāgāḷhā bhavissati, chahi mukhehi vipassanaṃ kathessati. desanāpariyosāne koṭisatasahassadevatā arahattaṃ pāpuṇissanti, sotāpannādīnaṃ pana devamanussānaṃ paricchedo na bhavissati. desanāya anucchavikaṃ katvā mayhaṃ ayyassa sādhukāraṃ dassāmī’’ti devānubhāvena mahantaṃ saddaṃ katvā – ‘‘sādhu sādhu ayyā’’ti āha.
devarājena sādhukāre dinne parivārakapāsādasahasse adhivatthā devatā sabbāva sādhukāraṃ adaṃsu. tāsaṃ sādhukārasaddena sabbā pubbārāme vasanadevatā, tāsaṃ saddena gāvutamatte devatā, tato aḍḍhayojane yojaneti etenupāyena ekacakkavāḷe, dvīsu cakkavāḷesu, tīsu cakkavāḷesūti dasasahassacakkavāḷesu devatā sādhukāramadaṃsu. tāsaṃ sādhukārasaddena pathaviṭṭhakanāgā ca ākāsaṭṭhakadevatā ca. tato abbhavalāhakā, uṇhavalāhakā, sītavalāhakā, vassavalāhakā, cātumahārājikā cattāro mahārājāno, tāvatiṃsā devatā, sakko devarājā, yāmā devatā, suyāmo devarājā, tusitā devatā, santusito devarājā, nimmānaratī devatā, sunimmito devarājā, vasavattī devatā, vasavattī devarājā, brahmapārisajjā, brahmapurohitā, mahābrahmāno, parittābhā, appamāṇābhā, ābhassarā, parittasubhā, appamāṇasubhā, subhakiṇhā, vehapphalā, avihā, atappā, sudassā, sudassī, akaniṭṭhā devatāti asaññe ca arūpāvacarasatte ca ṭhapetvā sotāyatanapavattiṭṭhāne sabbā devatā sādhukāramadaṃsu.
tato khīṇāsavamahābrahmāno – ‘‘mahā vatāyaṃ sādhukārasaddo, pathavitalato paṭṭhāya yāva akaniṭṭhalokaṃ āgato, kimatthaṃ nu kho eso’’ti āvajjento ‘‘dhammasenāpatisāriputtatthero pubbārāme  visākhāya ratanapāsāde nisīditvā saṃyojanapariyāyadhammadesanamārabhi, amhehipi tattha kāyasakkhīhi bhavituṃ vaṭṭatī’’ti cintetvā tattha agamaṃsu. pubbārāmo devatāhi paripuṇṇo, samantā pubbārāmassa gāvutaṃ aḍḍhayojanaṃ, yojananti sakalacakkavāḷaṃ heṭṭhā pathavitalena tiriyaṃ cakkavāḷapariyantena paricchinnaṃ dasahi cakkavāḷasahassehi sannipatitāhi devatāhi nirantaramahosi, āragganitudanamatte ṭhāne uparimakoṭiyā saṭṭhi devatā sukhumattabhāve māpetvā aṭṭhaṃsu.
athāyasmā sāriputto ‘‘mahantaṃ vatidaṃ halāhalaṃ, kiṃ nu kho eta’’nti āvajjento dasasahassacakkavāḷe ṭhitānaṃ devatānaṃ ekacakkavāḷe sannipatitabhāvaṃ addasa. atha yasmā buddhānaṃ adhiṭṭhānakiccaṃ natthi, parisaparimāṇeneva passanti ceva saddañca sāventi. sāvakānaṃ pana adhiṭṭhānaṃ vaṭṭati. tasmā thero samāpattiṃ samāpajjitvā samāpattito vuṭṭhāya mahaggatacittena adhiṭṭhāsi – ‘‘cakkavāḷapariyantā parisā sabbāpi maṃ passatu, dhammañca me desentassa saddaṃ suṇātū’’ti. adhiṭṭhitakālato paṭṭhāya dakkhiṇajāṇupasse ca cakkavāḷamukhavaṭṭiyañca nisīditvā ‘‘dhammasenāpatisāriputtatthero nāma kīdiso dīgho rasso sāmo odāto’’ti vattabbakāraṇaṃ nāhosi, sabbesampi sabbadisāsu nisinnānaṃ abhimukheyeva paññāyittha, nabhamajjhe ṭhitacando viya ahosi. dhammaṃ desentassāpissa  dakkhiṇajāṇupasse ca cakkavāḷamukhavaṭṭiyañca nisinnā sabbe ekakaṃseneva saddaṃ suṇiṃsu.
evaṃ adhiṭṭhahitvā thero ajjhattasaṃyojanañca, āvusoti imaṃ dhammadesanaṃ ārabhi. tattha  ajjhattanti kāmabhavo. bahiddhāti rūpārūpabhavo. kiñcāpi hi sattā kāmabhave appaṃ kālaṃ vasanti kappassa catutthameva koṭṭhāsaṃ, itaresu tīsu koṭṭhāsesu kāmabhavo suñño hoti tuccho, rūpabhave bahuṃ kālaṃ vasanti, tathāpi tesaṃ yasmā kāmabhave cutipaṭisandhiyo bahukā honti, appakā rūpārūpabhavesu. yattha ca cutipaṭisandhiyo bahukā, tattha ālayopi patthanāpi abhilāsopi bahu hoti. yattha appā, tattha appo. tasmā kāmabhavo ajjhattaṃ nāma jātaṃ, rūpārūpabhavā bahiddhā nāma. iti ajjhattasaṅkhāte kāmabhave chandarāgo ajjhattasaṃyojanaṃ nāma, bahiddhāsaṅkhātesu rūpārūpabhavesu chandarāgo bahiddhāsaṃyojanaṃ nāma. orambhāgiyāni vā pañca saṃyojanāni ajjhattasaṃyojanaṃ nāma, uddhambhāgiyāni pañca bahiddhāsaṃyojanaṃ nāma. tatrāyaṃ vacanattho – oraṃ vuccati kāmadhātu, tattha upapattinipphādanato taṃ oraṃ bhajantīti orambhāgiyāni. uddhaṃ vuccati rūpārūpadhātu, tattha upapattinipphādanato taṃ uddhaṃ bhajantīti uddhambhāgiyāni.
evaṃ vuttappabhedena ajjhattasaṃyojanena saṃyutto puggalo ajjhattasaṃyojano, bahiddhāsaṃyojanena saṃyutto puggalo bahiddhāsaṃyojano. ubhayampi cetaṃ na lokiyassa vaṭṭanissitamahājanassa nāmaṃ. yesaṃ pana bhavo dvedhā paricchinno, tesaṃ sotāpannasakadāgāmianāgāmīnaṃ ariyasāvakānaṃ etaṃ nāmaṃ. yathā hi mahāaraññe khadiravanasālavanādīni thambho tulāsaṅghāṭoti nāmaṃ na labhanti, khadiravanaṃ sālavananti nāmameva labhanti. yadā pana tato rukkhā tiṇhāya kuṭhāriyā chinditvā thambhādisaṇṭhānena tacchitā honti, tadā thambho tulāsaṅghāṭoti nāmaṃ labhanti. evamevaṃ aparicchinnabhavo bahalakileso puthujjano  etaṃ nāmaṃ na labhati, bhavaṃ paricchinditvā kilese tanuke katvā ṭhitā sotāpannādayova labhanti.
imassa ca panatthassa vibhāvanatthaṃ idaṃ vacchakasālopamaṃ veditabbaṃ. vacchakasālaṃ hi katvā anto khāṇuke koṭṭetvā vacchake yottehi bandhitvā  tesu upanibandhanti, yottesu appahontesu kaṇṇesupi gahetvā tattha vacchake pavesenti, antosālāya okāse appahonte bahi khāṇuke koṭṭetvāpi evameva karonti. tattha koci antobaddho vacchako bahinipanno hoti, koci bahibaddho antonipanno, koci antobaddho antova nipanno, koci bahibaddho bahiyeva nipanno. koci antopi abaddhova carati, bahipi abaddhova. tattha antobaddhassa bahinipannassa bandhanaṃ dīghaṃ hoti. so hi uṇhādipīḷito nikkhamitvā bahi vacchakānaṃ abbhantare nipajjati. bahibaddhe antonipannepi eseva nayo. yo pana antobaddho antonipanno, tassa bandhanaṃ rassaṃ hoti. bahibaddhe bahinipannepi eseva nayo. ubhopi hi te divasampi khāṇukaṃ anuparigantvā tattheva sayanti. yo pana anto abaddho tattheva vacchakānaṃ antare vicarati. ayaṃ sīlavā vacchako kaṇṇe gahetvā vacchakānaṃ antare vissaṭṭho divasampi aññattha agantvā tattheva carati. bahi abaddhe tattheva vicarantepi eseva nayo.
tattha vacchakasālā viya tayo bhavā veditabbā. vacchakasālāyaṃ khāṇukā viya avijjākhāṇuko. vacchakabandhanayottaṃ viya dasa saṃyojanāni. vacchakā viya tīsu bhavesu nibbattasattā. antobaddho bahisayitavacchako viya  rūpārūpabhavesu sotāpannasakadāgāmino. te hi kiñcāpi tattheva vasanti, saṃyojanaṃ pana tesaṃ kāmāvacarūpanibaddhameva. kenaṭṭhena? appahīnaṭṭhena. rūpārūpabhavesu puthujjanopi eteheva saṅgahito. sopi hi kiñcāpi tattha vasati, saṃyojanaṃ panassa kāmāvacarūpanibaddhameva. bahibaddho antosayitavacchako viya kāmāvacare anāgāmī. so hi kiñcāpi kāmāvacare vasati, saṃyojanaṃ panassa rūpārūpabhavūpanibaddhameva. antobaddho antonipanno viya kāmāvacare sotāpannasakadāgāmino. te hi sayampi kāmāvacare vasanti, saṃyojanampi tesaṃ kāmāvacarūpanibaddhameva. bahibaddho bahinipanno viya rūpārūpabhavesu anāgāmī. so hi sayampi tattha vasati, saṃyojanampissa rūpārūpabhavūpanibaddhameva. antoabaddho antovicaraṇavacchako viya kāmāvacare khīṇāsavo. bahiabaddho bahivicaraṇavacchako  viya rūpārūpabhave khīṇāsavo. saṃyojanesu pana sakkāyadiṭṭhi vicikicchā sīlabbataparāmāsoti imāni tīṇi gacchantaṃ nivārenti, gataṃ paṭiānenti. kāmacchando byāpādoti imāni pana dve saṃyojanāni samāpattiyā vā avikkhambhetvā maggena vā asamucchinditvā rūpārūpabhave nibbattituṃ na sakkoti.
katamo cāvusoti idaṃ thero yathā nāma puriso dve ratanapeḷā passe ṭhapetvā sampattaparisāya dve hatthe pūretvā sattavidhaṃ ratanaṃ bhājetvā dadeyya, evaṃ paṭhamaṃ ratanapeḷaṃ datvā dutiyampi tatheva dadeyya. evamevaṃ ‘‘ajjhattasaṃyojanañca, āvuso, puggalaṃ desessāmi bahiddhāsaṃyojanañcā’’ti imāni dve padāni mātikāvasena ṭhapetvā idāni aṭṭhavidhāya parisāya bhājetvā dassetuṃ vitthārakathaṃ ārabhi.
tattha idhāti imasmiṃ sāsane. sīlavā  hotīti catupārisuddhisīlehi sīlasampanno hoti. iti thero ettāvatā ca kira catupārisuddhisīlaṃ uddisitvā ‘‘pātimokkhasaṃvarasaṃvuto’’ti iminā tattha jeṭṭhakasīlaṃ vitthāretvā dassesīti dīpavihāravāsī summatthero āha. antevāsiko panassa tipiṭakacūḷanāgatthero āha – ‘‘ubhayatthāpi pātimokkhasaṃvarova vutto. pātimokkhasaṃvaroyeva hi sīlaṃ, itarāni pana tīṇi sīlanti vuttaṭṭhānaṃ nāma atthī’’ti ananujānanto uttari āha – indriyasaṃvaro nāma chadvārarakkhāmattakameva, ājīvapārisuddhi dhammena samena paccayuppattimattakaṃ, paccayasannissitaṃ paṭiladdhapaccaye ‘‘idamattha’’nti paccavekkhitvā paribhuñjanamattakaṃ, nippariyāyena pana pātimokkhasaṃvarova sīlaṃ. yassa so bhinno, ayaṃ chinnasīso viya puriso hatthapāde sesāni rakkhissatīti na vattabbo. yassa pana so arogo, ayaṃ acchinnasīso viya puriso jīvitaṃ sesāni puna pākatikāni katvā rakkhituṃ sakkoti. tasmā sīlavāti iminā pātimokkhasaṃvaraṃ uddisitvā taṃ vitthārento ‘‘pātimokkhasaṃvarasaṃvuto’’tiādimāhāti.
tattha  pātimokkhasaṃvarasaṃvutoti pātimokkhasaṃvarena samannāgato. ācāragocarasampannoti ācārena ca gocarena ca sampanno. aṇumattesūti appamattakesu. vajjesūti akusaladhammesu. bhayadassāvīti bhayadassī. samādāyāti sammā ādiyitvā. sikkhati sikkhāpadesūti taṃ taṃ sikkhāpadaṃ samādiyitvā sikkhati. apica samādāya sikkhati sikkhāpadesūti yaṃkiñci sikkhāpadesu sikkhākoṭṭhāsesu sikkhitabbaṃ kāyikaṃ vā vācasikaṃ vā, taṃ sabbaṃ sammā ādāya sikkhati. ayamettha  saṅkhepo, vitthārato pana sabbānetāni pātimokkhasaṃvarādīni padāni visuddhimagge (visuddhi॰ 1.14 ādayo) vuttāni, catupārisuddhisīlañca sabbākārena vibhajitvā dassitaṃ. aññataraṃ devanikāyanti chasu kāmāvacaradevaghaṭāsu aññataraṃ devaghaṭaṃ. āgāmī hotīti heṭṭhā āgāmī hoti. āgantā itthattanti itthattaṃ mānusakapañcakkhandhabhāvameva āgantā hoti. tatrūpapattiko vā uparūpapattiko vā na hoti, puna heṭṭhāgāmīyeva hotīti dasseti. iminā aṅgena sukkhavipassakassa dhātukammaṭṭhānikabhikkhuno heṭṭhimaṃ maggadvayañceva phaladvayañca kathitaṃ.
aññataraṃ santaṃ cetovimuttinti aṭṭhasu samāpattīsu aññataraṃ catutthajjhānasamāpattiṃ. sā hi paccanīkakilesānaṃ santattā santā, teheva ca kilesehi cetaso vimuttattā cetovimuttīti vuccati. aññataraṃ devanikāyanti pañcasu suddhāvāsadevanikāyesu aññataraṃ. anāgantā itthattanti puna imaṃ pañcakkhandhabhāvaṃ anāgantā, heṭṭhūpapattiko na hoti, uparūpapattiko vā hoti tattheva vā parinibbāyīti dasseti. iminā aṅgena samādhikammikassa bhikkhuno tayo maggā tīṇi ca phalāni kathitāni.
kāmānaṃyeva nibbidāyāti duvidhānampi kāmānaṃ nibbindanatthāya ukkaṇṭhanatthāya. virāgāyāti virajjanatthāya. nirodhāyāti appavattikaraṇatthāya. paṭipanno hotīti paṭipattiṃ paṭipanno hoti. ettāvatā sotāpannassa ca sakadāgāmino ca pañcakāmaguṇikarāgakkhayatthāya anāgāmimaggavipassanā  kathitā hoti. bhavānaṃyevāti tiṇṇaṃ bhavānaṃ. iminā anāgāmino bhavarāgakkhayatthāya arahattamaggavipassanā kathitā hoti. taṇhākkhayāya paṭipanno hotīti imināpi  sotāpannasakadāgāmīnaṃyeva  pañcakāmaguṇikataṇhākkhayakaraṇatthaṃ anāgāmimaggavipassanā kathitā. so lobhakkhayāyāti imināpi anāgāmino bhavalobhakkhayatthāya arahattamaggavipassanāva kathitā. aññataraṃ devanikāyanti suddhāvāsesveva aññataraṃ devanikāyaṃ. anāgantā itthattanti imaṃ khandhapañcakabhāvaṃ anāgantā, heṭṭhūpapattiko na hoti, uparūpapattiko vā hoti, tattheva vā parinibbāyati.
iti paṭhamena aṅgena sukkhavipassakassa dhātukammaṭṭhānikabhikkhuno heṭṭhimāni dve maggaphalāni kathitāni, dutiyena samādhikammikassa tīṇi maggaphalāni, ‘‘so kāmāna’’nti iminā sotāpannasakadāgāmīnaṃ pañcakāmaguṇikarāgakkhayāya upari anāgāmimaggavipassanā, ‘‘so bhavānaṃyevā’’ti iminā anāgāmissa upari arahattamaggavipassanā, ‘‘so taṇhākkhayāyā’’ti iminā sotāpannasakadāgāmīnaṃ pañcakāmaguṇikataṇhākkhayāya upari anāgāmimaggavipassanā, ‘‘so lobhakkhayāyā’’ti iminā anāgāmino bhavalobhakkhayāya upari arahattamaggavipassanā kathitāti evaṃ chahi mukhehi vipassanaṃ kathetvā desanaṃ yathānusandhiṃ pāpesi. desanāpariyosāne koṭisatasahassadevatā arahattaṃ pāpuṇiṃsu, sotāpannādīnaṃ paricchedova nāhosi. yathā ca imasmiṃ samāgame, evaṃ mahāsamayasutte maṅgalasutte ca cūḷarāhulovādasutte ca koṭisatasahassadevatā arahattaṃ pāpuṇiṃsu, sotāpannādīnaṃ devamanussānaṃ paricchedo nāhosi.
samacittā devatāti cittassa sukhumabhāvasamatāya samacittā. sabbāpi hi tā attano attabhāve sukhume cittasarikkhake katvā māpesuṃ. tena samacittā nāma jātā. aparenapi kāraṇena samacittā – ‘‘therena samāpatti tāva kathitā, samāpattithāmo  pana na kathito. mayaṃ dasabalaṃ pakkositvā samāpattiyā thāmaṃ kathāpessāmā’’ti sabbāpi ekacittā ahesuntipi samacittā. aparampi kāraṇaṃ – ‘‘therena ekena pariyāyena samāpattipi samāpattithāmopi kathito, ko nu kho imaṃ samāgamaṃ sampatto, ko na sampatto’’ti olokayamānā tathāgatassa asampattabhāvaṃ disvā ‘‘mayaṃ tathāgataṃ pakkositvā  parisaṃ paripuṇṇaṃ karissāmā’’ti sabbāpi ekacittā ahesuntipi samacittā. aparampi kāraṇaṃ – anāgate kocideva bhikkhu vā bhikkhunī  vā devo vā manusso vā ‘‘ayaṃ desanā sāvakabhāsitā’’ti agāravaṃ kareyya, sammāsambuddhaṃ pakkositvā imaṃ desanaṃ sabbaññubhāsitaṃ karissāma. evaṃ anāgate garubhāvanīyā bhavissatīti sabbāva ekacittā ahesuntipi samacittā. aparampi kāraṇaṃ – sabbāpi hi tā ekasamāpattilābhiniyo vā ahesuṃ ekārammaṇalābhiniyo vāti evampi samacittā.
haṭṭhāti tuṭṭhapahaṭṭhā āmoditā pamoditā. sādhūti āyācanatthe nipāto. anukampaṃ upādāyāti na therassa anukampaṃ kāruññaṃ anuddayaṃ paṭicca, na ca imasmiṃ ṭhāne therassa anukampitabbakiccaṃ atthi. yasmiṃ hi divase thero sūkarakhataleṇadvāre bhāgineyyassa dīghanakhaparibbājakassa vedanākammaṭṭhāne (ma॰ ni॰ 2.206) kathiyamāne tālavaṇṭaṃ gahetvā satthāraṃ bījamāno ṭhito parassa vaḍḍhitabhojanaṃ bhuñjitvā khudaṃ vinodento viya parassa sajjitapasādhanaṃ sīse paṭimuñcanto viya ca sāvakapāramiñāṇassa nippadesato matthakaṃ patto, tasmiṃyeva divase bhagavatā anukampito nāma. avasesānaṃ pana taṃ ṭhānaṃ sampattānaṃ devamanussānaṃ anukampaṃ upādāya gacchatu bhagavāti bhagavantaṃ yāciṃsu.
balavā purisoti dubbalo hi khippaṃ samiñjanapasāraṇaṃ  kātuṃ na sakkoti, balavāva sakkoti. tenetaṃ vuttaṃ. sammukhe pāturahosīti sammukhaṭṭhāne puratoyeva pākaṭo ahosi. bhagavā etadavocāti etaṃ ‘‘idha sāriputtā’’tiādinā nayena attano āgamanakāraṇaṃ avoca. evaṃ kirassa ahosi – ‘‘sace koci bālo akataññū bhikkhu vā bhikkhunī vā upāsako vā upāsikā vā evaṃ cinteyya – ‘sāriputtatthero mahantaṃ parisaṃ alattha, sammāsambuddho ettakaṃ adhivāsetuṃ asakkonto usūyāya parisaṃ uṭṭhāpetuṃ āgato’ti. so imaṃ mayi manopadosaṃ katvā apāye nibbatteyyā’’ti. athattano āgamanakāraṇaṃ kathento etaṃ ‘‘idha sāriputtā’’tiādivacanaṃ avoca.
evaṃ  attano āgamanakāraṇaṃ kathetvā idāni samāpattiyā thāmaṃ kathetuṃ tā kho pana, sāriputta, devatā dasapi hutvātiādimāha. tattha yasavasena vā atthaṃ āharituṃ vaṭṭati samāpattivasena vā. yasavasena tāva mahesakkhā devatā dasa dasa ekaṭṭhāne aṭṭhaṃsu, tāhi appesakkhatarā vīsati vīsati ekaṭṭhāne aṭṭhaṃsu, tāhi appesakkhatarā…pe॰… saṭṭhi saṭṭhi ekaṭṭhāne  aṭṭhaṃsu. samāpattivasena pana yāhi paṇītā samāpatti bhāvitā, tā saṭṭhi saṭṭhi ekaṭṭhāne aṭṭhaṃsu. yāhi tato hīnatarā, tā paññāsa paññāsa…pe॰… yāhi tato hīnatarā samāpatti bhāvitā…pe॰… tā dasa dasa ekaṭṭhāne aṭṭhaṃsu. yāhi vā hīnā bhāvitā, tā dasa dasa ekaṭṭhāne aṭṭhaṃsu. yāhi tato paṇītatarā bhāvitā, tā vīsati vīsati. yāhi tato paṇītatarā…pe॰… tā saṭṭhi saṭṭhi ekaṭṭhāne aṭṭhaṃsu.
āraggakoṭinitudanamatteti āraggakoṭiyā patanamatte okāse. na  ca aññamaññaṃ byābādhentīti evaṃ sambādhe ṭhāne tiṭṭhantiyopi aññamaññaṃ na byābādhenti na ghaṭṭenti, asampīḷā asambādhāva ahesuṃ. ‘‘tava hattho maṃ bādhati, tava pādo maṃ bādhati, tvaṃ maṃ maddantī ṭhitā’’ti vattabbakāraṇaṃ nāhosi. tattha nūnāti tasmiṃ bhave nūna. tathācittaṃ bhāvitanti tenākārena cittaṃ bhāvitaṃ. yena tā devatāti yena tathābhāvitena cittena tā devatā dasapi hutvā…pe॰… tiṭṭhanti, na ca aññamaññaṃ byābādhentīti. idheva khoti sāsane vā manussaloke vā bhummaṃ, imasmiṃyeva sāsane imasmiṃyeva manussaloketi attho. tāsañhi devatānaṃ imasmiṃyeva manussaloke imasmiṃyeva ca sāsane taṃ cittaṃ bhāvitaṃ, yena tā sante rūpabhave nibbattā, tato ca pana āgantvā evaṃ sukhume attabhāve māpetvā ṭhitā. tattha kiñcāpi kassapadasabalassa sāsane tīṇi maggaphalāni nibbattetvā brahmaloke nibbattadevatāpi atthi, sabbabuddhānaṃ pana ekāva anusāsanī ekaṃ sāsananti katvā ‘‘idheva kho, sāriputtā’’ti aññabuddhānaṃ sāsanampi imameva sāsanaṃ karonto āha. ettāvatā tathāgatena samāpattiyā thāmo kathito.
idāni  sāriputtattheraṃ ārabbha tantivasena anusāsaniṃ kathento tasmātiha, sāriputtāti āha. tattha tasmāti yasmā tā devatā idheva santaṃ samāpattiṃ nibbattetvā sante bhave nibbattā, tasmā. santindriyāti pañcannaṃ indriyānaṃ santatāya nibbutatāya paṇītatāya santindriyā. santamānasāti mānasassa santatāya nibbutatāya paṇītatāya santamānasā. santaṃyeva upahāraṃ upaharissāmāti kāyacittūpahāraṃ santaṃ nibbutaṃ paṇītaṃyeva upaharissāma. sabrahmacārīsūti  samānaṃ ekuddesatādiṃ brahmaṃ carantesu sahadhammikesu. evañhi vo, sāriputta, sikkhitabbanti iminā ettakena vārena bhagavā desanaṃ sabbaññubhāsitaṃ akāsi. anassunti naṭṭhā  vinaṭṭhā. ye imaṃ dhammapariyāyaṃ nāssosunti ye attano pāpikaṃ tucchaṃ niratthakaṃ diṭṭhiṃ nissāya imaṃ evarūpaṃ dhammadesanaṃ sotuṃ na labhiṃsūti yathānusandhinā desanaṃ niṭṭhāpesi.
38. chaṭṭhe varaṇāyaṃ viharatīti varaṇā nāma ekaṃ nagaraṃ, taṃ upanissāya viharati. kāmarāgābhinivesavinibandhapaligedhapariyuṭṭhānajjhosānahetūti kāmarāgābhinivesahetu, kāmarāgavinibandhahetu, kāmarāgapaligedhahetu, kāmarāgapariyuṭṭhānahetu, kāmarāgaajjhosānahetūti attho. idaṃ vuttaṃ hoti – yvāyaṃ pañca kāmaguṇe nissāya uppajjati kāmarāgo, tassābhinivesādihetu. kāmarāgena abhiniviṭṭhattā vinibaddhattā tasmiṃyeva ca kāmarāge mahāpaṅke viya paligedhattā anupaviṭṭhattā teneva ca kāmarāgena pariyuṭṭhitattā gahitattā kāmarāgeneva ca ajjhositattā gilitvā pariniṭṭhapetvā gahitattāti. diṭṭhirāgādipadesupi eseva nayo. diṭṭhirāgoti panettha dvāsaṭṭhi diṭṭhiyo nissāya uppajjanakarāgo veditabbo. puratthimesu janapadesūti therassa vasanaṭṭhānato sāvatthijanapado puratthimadisābhāge hoti, thero ca nisīdantopi tatomukhova nisinno, tasmā evamāha. udānaṃ udānesīti udāhāraṃ udāhari. yathā hi yaṃ telaṃ mānaṃ gahetuṃ na sakkoti, vissanditvā gacchati, taṃ avasesakoti  vuccati. yañca jalaṃ taḷākaṃ gahetuṃ na sakkoti, ajjhottharitvā gacchati, taṃ oghoti vuccati, evamevaṃ yaṃ pītivacanaṃ hadayaṃ gahetuṃ na sakkoti, adhikaṃ hutvā anto asaṇṭhahitvā bahi nikkhamati, taṃ udānanti vuccati, evarūpaṃ pītimayavacanaṃ nicchāresīti attho.
39. sattame gundāvaneti evaṃ nāmake vane. upasaṅkamīti ‘‘mahākaccānatthero kira nāma attano pitumattampi ayyakamattampi disvā neva abhivādeti na paccuṭṭheti na āsanena nimantetī’’ti sutvā ‘‘na sakkā ettakena niṭṭhaṃ gantuṃ, upasaṅkamitvā naṃ pariggaṇhissāmī’’ti bhuttapātarāso yenāyasmā mahākaccāno tenupasaṅkami. jiṇṇeti jarājiṇṇe. vuddheti vayovuddhe. mahallaketi jātimahallake. addhagateti dīghakāladdhānaṃ atikkante. vayoanuppatteti pacchimavayaṃ anuppatte. tayidaṃ, bho kaccāna, tathevāti, bho kaccāna, yaṃ taṃ amhehi kevalaṃ sutameva, taṃ iminā diṭṭhena sameti. tasmā taṃ tatheva, na aññathā. na hi bhavaṃ kaccāno brāhmaṇeti idaṃ attānaṃ sandhāya vadati. ayaṃ kirassa adhippāyo – amhe evaṃ mahallake disvā bhoto kaccānassa abhivādanamattampi paccuṭṭhānamattampi  āsanena nimantanamattampi natthīti. na sampannamevāti na yuttameva na anucchavikameva.
thero brāhmaṇassa vacanaṃ sutvā ‘‘ayaṃ brāhmaṇo neva vuddhe jānāti na dahare, ācikkhissāmissa vuddhe ca dahare cā’’ti desanaṃ vaḍḍhento atthi brāhmaṇātiādimāha. tattha jānatāti sabbaṃ neyyaṃ jānantena. passatāti tadeva hatthe ṭhapitaṃ āmalakaṃ viya passantena. vuddhabhūmīti yena kāraṇena vuddho nāma hoti, taṃ kāraṇaṃ. daharabhūmīti  yena kāraṇena daharo nāma hoti, taṃ kāraṇaṃ. āsītikoti asītivassavayo. nāvutikoti navutivassavayo. kāme paribhuñjatīti vatthukāme kilesakāmeti duvidhepi kāme kamanavasena paribhuñjati. kāmamajjhāvasatīti duvidhepi kāme ghare gharassāmiko viya vasati adhivasati. kāmapariyesanāya ussukoti duvidhānampi kāmānaṃ pariyesanatthaṃ ussukkamāpanno. bālo na therotveva saṅkhyaṃ gacchatīti so na thero bālo mandotveva gaṇanaṃ gacchati. vuttaṃ hetaṃ –
‘‘na  tena thero so hoti, yenassa palitaṃ siro.
paripakko vayo tassa, moghajiṇṇoti vuccatī’’ti.. (dha॰ pa॰ 260).
daharoti taruṇo. yuvāti yobbanena samannāgato. susukāḷakesoti suṭṭhu kāḷakeso. bhadrena yobbanena samannāgatoti yena yobbanena samannāgato yuvā, taṃ yobbanaṃ bhadraṃ laddhakanti dasseti. paṭhamena vayasāti paṭhamavayo nāma tettiṃsa vassāni, tena samannāgatoti attho. paṇḍito therotveva saṅkhyaṃ gacchatīti so evarūpo puggalo paṇḍitoti ca theroti ca gaṇanaṃ gacchati. vuttampi cetaṃ –
‘‘yamhi saccañca dhammo ca, ahiṃsā saṃyamo damo.
sa ve vantamalo dhīro, thero iti pavuccatī’’ti.. (dha॰ pa॰ 261).
40. aṭṭhame  corā balavanto hontīti pakkhasampannā, parivārasampannā, dhanasampannā, nivāsaṭṭhānasampannā, vāhanasampannā ca honti. rājāno tasmiṃ samaye dubbalā hontīti tasmiṃ samaye rājāno tāsaṃ sampattīnaṃ abhāvena dubbalā honti. atiyātunti bahiddhā janapadacārikaṃ  caritvā icchiticchitakkhaṇe antonagaraṃ pavisituṃ. niyyātunti ‘‘corā janapadaṃ vilumpanti maddanti, te nisedhessāmā’’ti paṭhamayāme vā majjhimayāme vā pacchimayāme vā nikkhamituṃ phāsukaṃ na hoti. tato uṭṭhāya corā manusse pothetvā acchinditvā gacchanti. paccantime vā janapade anusaññātunti gāmaṃ vāsakaraṇatthāya setuṃ attharaṇatthāya pokkharaṇiṃ khaṇāpanatthāya sālādīnaṃ karaṇatthāya paccantime janapade anusaññātumpi na sukhaṃ hoti. brāhmaṇagahapatikānanti antonagaravāsīnaṃ brāhmaṇagahapatikānaṃ. bāhirāni vā kammantānīti bahigāme ārāme khettakammantāni. pāpabhikkhū balavanto hontīti pakkhuttarā yasuttarā puññavanto bahukehi upaṭṭhākehi ca upaṭṭhākīhi ca samannāgatā rājarājamahāmattasannissitā. pesalā bhikkhū tasmiṃ samaye dubbalā hontīti tasmiṃ samaye piyasīlā bhikkhū tāsaṃ sampattīnaṃ abhāvena dubbalā honti. tuṇhībhūtā tuṇhībhūtāva saṅghamajjhe saṅkasāyantīti  nissaddā hutvā saṅghamajjhe nisinnā kiñci ekavacanampi mukhaṃ ukkhipitvā kathetuṃ asakkontā pajjhāyantā viya nisīdanti. tayidanti  tadetaṃ kāraṇaṃ. sukkapakkho vuttavipallāsena veditabbo.
41. navame micchāpaṭipattādhikaraṇahetūti micchāpaṭipattiyā kāraṇahetu paṭipajjanahetūti attho. ñāyaṃ dhammaṃ kusalanti sahavipassanakaṃ maggaṃ. evarūpo hi sahavipassanakaṃ maggaṃ ārādhetuṃ sampādetuṃ pūretuṃ na sakkoti. sukkapakkho vuttavipallāsena veditabbo. imasmiṃ sutte saha vipassanāya maggo kathito.
42. dasame duggahitehīti uppaṭipāṭiyā gahitehi. byañjanappatirūpakehīti byañjanaso patirūpakehi akkharacitratāya laddhakehi. atthañca dhammañca paṭibāhantīti suggahitasuttantānaṃ atthañca pāḷiñca paṭibāhanti, attano duggahitasuttantānaṃyeva atthañca pāḷiñca uttaritaraṃ katvā dassenti. sukkapakkho vuttavipallāsena veditabbo. imasmiṃ sutte sāsanassa vuddhi ca parihāni ca kathitāti.
samacittavaggo catuttho.


5. parisavaggavaṇṇanā
43. pañcamassa  paṭhame uttānāti pākaṭā appaṭicchannā. gambhīrāti guḷhā paṭicchannā. uddhatāti uddhaccena samannāgatā. unnaḷāti uggatanaḷā, uṭṭhitatucchamānāti vuttaṃ hoti. capalāti pattacīvaramaṇḍanādinā cāpallena yuttā. mukharāti mukhakharā kharavacanā. vikiṇṇavācāti asaṃyatavacanā divasampi niratthakavacanapalāpino. muṭṭhassatīti  vissaṭṭhasatino. asampajānāti nippaññā. asamāhitāti cittekaggatāmattassāpi alābhino. pākatindriyāti pakatiyā ṭhitehi vivaṭehi arakkhitehi indriyehi samannāgatā. sukkapakkho vuttavipallāsena veditabbo.
44. dutiye  bhaṇḍanajātāti bhaṇḍanaṃ vuccati kalahassa pubbabhāgo, taṃ tesaṃ jātanti bhaṇḍanajātā. tathā ‘‘mayaṃ tumhe daṇḍāpessāma bandhāpessāmā’’tiādivacanappavattiyā sañjātakalahā. ayaṃ tāva gihīsu nayo. pabbajitā pana āpattivītikkamavācaṃ vadantā kalahajātā nāma. vivādāpannāti viruddhavādaṃ āpannā. mukhasattīhi vitudantāti guṇānaṃ chindanaṭṭhena dubbhāsitā vācā mukhasattiyoti vuccanti, tāhi vitudantā vijjhantā. samaggāti ekakammaṃ ekuddeso samasikkhatāti etesaṃ karaṇena samaggatāya sahitā. piyacakkhūhīti mettācakkhūhi.
45. tatiye aggavatīti uttamapuggalavatī, aggāya vā uttamāya paṭipattiyā samannāgatā. tato viparītā anaggavatī. bāhulikāti cīvarādibāhullāya paṭipannā. sāsanaṃ sithilaṃ gaṇhantīti sāthalikā. okkamane pubbaṅgamāti ettha okkamanaṃ vuccati avagamanaṭṭhena pañca nīvaraṇāni, tena pañcanīvaraṇapūraṇe pubbaṅgamāti vuttaṃ hoti. paviveketi upadhiviveke nibbāne. nikkhittadhurāti tividhepi viveke oropitadhurā. na vīriyaṃ ārabhantīti duvidhampi vīriyaṃ na karonti. appattassa pattiyāti pubbe appattassa jhānavipassanāmaggaphalavisesassa pattiatthāya. itaraṃ  padadvayaṃ tasseva vevacanaṃ. pacchimā janatāti saddhivihārikaantevāsikajano. diṭṭhānugatiṃ āpajjatīti ācariyupajjhāyehi kataṃ anukaronto diṭṭhassa tesaṃ ācārassa anugatiṃ āpajjati nāma. sesaṃ vuttapaṭipakkhanayena veditabbaṃ.
46. catutthe ariyāti ariyasāvakaparisā. anariyāti puthujjanaparisā. ‘‘idaṃ dukkha’’nti yathābhūtaṃ nappajānantīti ṭhapetvā taṇhaṃ tebhūmakā pañcakkhandhā dukkhasaccaṃ nāma, ettakameva dukkhaṃ, ito uddhaṃ dukkhaṃ natthīti yathāsabhāvato nappajānanti. esa nayo sabbattha. sesapadesu pana tassa dukkhassa samuṭṭhāpikā purimataṇhā samudayo nāma, tassāyeva taṇhāya, dvinnampi vā tesaṃ saccānaṃ accantakkhayo asamuppatti dukkhanirodho nāma, aṭṭhaṅgiko ariyamaggo dukkhanirodhagāminī paṭipadā nāmāti  evaṃ imasmiṃ sutte catūhi saccehi cattāro maggā ca cattāri ca phalāni kathitāni.
47. pañcame parisākasaṭoti kasaṭaparisā kacavaraparisā palāpaparisāti attho. parisāmaṇḍoti pasannaparisā sāraparisāti attho. chandāgatiṃ gacchantīti chandena agatiṃ gacchanti, akattabbaṃ karontīti attho. sesapadesupi eseva nayo. imāni pana cattāri agatigamanāni bhaṇḍabhājanīye ca vinicchayaṭṭhāne ca labbhanti. tattha bhaṇḍabhājanīye tāva attano bhārabhūtānaṃ bhikkhūnaṃ amanāpe bhaṇḍake patte taṃ parivattetvā manāpaṃ dento chandāgatiṃ gacchati nāma. attano pana abhārabhūtānaṃ manāpe bhaṇḍake patte taṃ parivattetvā amanāpaṃ dento dosāgatiṃ gacchati nāma. bhaṇḍakabhājanīyavatthuñca ṭhitikañca ajānanto mohāgatiṃ  gacchati nāma. mukharānaṃ vā rājādinissitānaṃ vā ‘‘ime me amanāpe bhaṇḍake dinne anatthampi kareyyu’’nti bhayena parivattetvā manāpaṃ dento bhayāgatiṃ gacchati nāma. yo pana evaṃ na gacchati, sabbesaṃ tulābhūto pamāṇabhūto majjhatto hutvā yaṃ yassa pāpuṇāti, taññeva tassa deti, ayaṃ catubbidhampi agatigamanaṃ na gacchati nāma. vinicchayaṭṭhāne pana attano bhārabhūtassa garukāpattiṃ lahukāpattīti katvā kathento chandāgatiṃ gacchati nāma. itarassa lahukāpattiṃ garukāpattīti katvā kathento dosāgatiṃ gacchati nāma. āpattivuṭṭhānaṃ pana samuccayakkhandhakañca ajānanto mohāgatiṃ gacchati nāma. mukharassa vā rājapūjitassa vā ‘‘ayaṃ me garukaṃ katvā āpattiṃ kathentassa anatthampi kareyyā’’ti garukameva lahukāti katvā kathento bhayāgatiṃ gacchati nāma. yo pana sabbesaṃ yathābhūtameva katheti, ayaṃ catubbidhampi agatigamanaṃ na gacchati nāma.
48. chaṭṭhe  okkācitavinītāti dubbinītā. no paṭipucchāvinītāti na pucchitvā vinītā. gambhīrāti pāḷivasena gambhīrā sallasuttasadisā. gambhīratthāti atthavasena gambhīrā mahāvedallasuttasadisā. lokuttarāti lokuttaraatthadīpakā. suññatāpaṭisaṃyuttāti sattasuññaṃ dhammamattameva pakāsakā asaṅkhatasaṃyuttasadisā. na aññā cittaṃ upaṭṭhapentīti vijānanatthāya cittaṃ na upaṭṭhapenti, niddāyanti vā aññavihitā vā honti. uggahetabbaṃ pariyāpuṇitabbanti uggahetabbe ca pariyāpuṇitabbe ca. kavitāti  kavīhi katā. itaraṃ tasseva vevacanaṃ. cittakkharāti vicitraakkharā. itaraṃ tasseva vevacanaṃ. bāhirakāti sāsanato bahibhūtā. sāvakabhāsitāti tesaṃ tesaṃ sāvakehi bhāsitā. sussūsantīti akkharacittatāya ceva sarasampattiyā ca attamanā hutvā suṇanti. na ceva aññamaññaṃ paṭipucchantīti aññamaññaṃ atthaṃ vā anusandhiṃ vā pubbāparaṃ vā na pucchanti. na ca paṭivicarantīti pucchanatthāya cārikaṃ na vicaranti. idaṃ kathanti idaṃ byañjanaṃ kathaṃ ropetabbaṃ kinti ropetabbaṃ? imassa ko atthoti imassa bhāsitassa ko attho, kā anusandhi, kiṃ pubbāparaṃ? avivaṭanti paṭicchannaṃ. na vivarantīti na ugghāṭenti. anuttānīkatanti apākaṭaṃ kataṃ. na uttāniṃ karontīti pākaṭaṃ na karonti. kaṅkhāṭhāniyesūti kaṅkhāya kāraṇabhūtesu. sukkapakkho vuttavipallāsena veditabbo.
49. sattame āmisagarūti catupaccayagarukā lokuttaradhammaṃ lāmakato gahetvā ṭhitaparisā. saddhammagarūti nava lokuttaradhamme garuke katvā cattāro paccaye lāmakato gahetvā ṭhitaparisā. ubhatobhāgavimuttoti dvīhi bhāgehi vimutto. paññāvimuttoti paññāya vimutto sukkhavipassakakhīṇāsavo. kāyasakkhīti kāyena jhānaphassaṃ phusitvā pacchā nirodhaṃ nibbānaṃ sacchikatvā ṭhito. diṭṭhippattoti  diṭṭhantaṃ patto. ime dvepi chasu ṭhānesu labbhanti. saddhāvimuttoti saddahanto vimutto. ayampi chasu ṭhānesu labbhati. dhammaṃ anussaratīti dhammānusārī. saddhaṃ anussaratīti saddhānusārī. ime dvepi paṭhamamaggasamaṅgino. kalyāṇadhammoti sundaradhammo. dussīlo pāpadhammoti nissīlo lāmakadhammo. imaṃ kasmā gaṇhanti? sabbesu hi ekasadisesu jātesu  sīlavantesu balavagāravaṃ na hoti, ekaccesu pana dussīlesu sati sīlavantānaṃ upari balavagāravaṃ hotīti maññantā gaṇhanti. te tena lābhaṃ labhantīti te bhikkhū ekaccānaṃ vaṇṇaṃ ekaccānaṃ avaṇṇaṃ kathetvā cattāro paccaye labhanti. gathitāti taṇhāya ganthitā. mucchitāti taṇhāvaseneva mucchitā. ajjhopannāti ajjhosāya gilitvā pariniṭṭhapetvā  ṭhitā. anādīnavadassāvinoti apaccavekkhitaparibhoge ādīnavaṃ apassantā. anissaraṇapaññāti catūsu paccayesu chandarāgaapakaḍḍhanāya nissaraṇapaññāya virahitā idamatthaṃ etanti ajānantā. paribhuñjantīti sacchandarāgā hutvā paribhuñjanti.
sukkapakkhe ubhatobhāgavimuttotiādīsu ayaṃ sattannampi ariyapuggalānaṃ saṅkhepapakāsanā – eko bhikkhu paññādhurena abhiniviṭṭho aṭṭha samāpattiyo nibbattetvā sotāpattimaggaṃ pāpuṇāti. so tasmiṃ khaṇe dhammānusārī nāma hoti, sotāpattiphalādīsu chasu ṭhānesu kāyasakkhi nāma, arahattaphalakkhaṇe ubhatobhāgavimutto nāma. samāpattīhi vikkhambhanavimuttiyā maggena samucchedavimuttiyāti dvikkhattuṃ vā dvīhi vā bhāgehi vimuttoti attho. aparo paññādhurena abhiniviṭṭho samāpattiyo nibbattetuṃ  asakkonto sukkhavipassakova hutvā sotāpattimaggaṃ pāpuṇāti. so tasmiṃ khaṇe dhammānusārī nāma hoti, sotāpattiphalādīsu chasu ṭhānesu diṭṭhippatto nāma, arahattaphalakkhaṇe paññāvimutto nāma. aparo saddhādhurena abhiniviṭṭho aṭṭha samāpattiyo nibbattetvā sotāpattimaggaṃ pāpuṇāti. so tasmiṃ khaṇe saddhānusārī nāma hoti, sotāpattiphalādīsu chasu ṭhānesu kāyasakkhi nāma, arahattaphalakkhaṇe ubhatobhāgavimutto nāma. aparo saddhādhurena abhiniviṭṭho samāpattiyo nibbattetuṃ asakkonto sukkhavipassakova hutvā sotāpattimaggaṃ pāpuṇāti. so tasmiṃ khaṇe saddhānusārī nāma hoti, sotāpattiphalādīsu chasu ṭhānesu saddhāvimutto nāma, arahattaphalakkhaṇe paññāvimutto nāma.
50. aṭṭhame visamāti sapakkhalanaṭṭhena visamā. samāti nipakkhalanaṭṭhena samā. adhammakammānīti uddhammāni kammāni. avinayakammānīti ubbinayāni kammāni.
51. navame  adhammikāti niddhammā. dhammikāti dhammayuttā.
52. dasame adhikaraṇanti vivādādhikaraṇādicatubbidhaṃ adhikaraṇaṃ. ādiyantīti gaṇhanti. saññāpentīti jānāpenti. na ca saññattiṃ upagacchantīti saññāpanatthaṃ na sannipatanti. na ca nijjhāpentīti na pekkhāpenti. na ca nijjhattiṃ upagacchantīti aññamaññaṃ nijjhāpanatthāya na sannipatanti. asaññattibalāti asaññattiyeva balaṃ etesanti asaññattibalā. appaṭinissaggamantinoti yesaṃ hi evaṃ hoti – ‘‘sace amhehi gahitaṃ adhikaraṇaṃ dhammikaṃ bhavissati, gaṇhissāma. sace adhammikaṃ, vissajjessāmā’’ti, te paṭinissaggamantino nāma  honti. ime pana na tathā mantentīti appaṭinissaggamantino. thāmasā parāmāsā abhinivissāti diṭṭhithāmena ca diṭṭhiparāmāsena ca abhinivisitvā. idameva saccanti idaṃ amhākaṃ vacanameva saccaṃ. moghamaññanti avasesānaṃ vacanaṃ moghaṃ tucchaṃ. sukkapakkho uttānatthoyevāti.
parisavaggo pañcamo.

paṭhamapaṇṇāsakaṃ niṭṭhitaṃ.


2. dutiyapaṇṇāsakaṃ

(6) 1. puggalavaggavaṇṇanā
53. dutiyapaṇṇāsakassa  paṭhame cakkavattinā saddhiṃ gahitattā ‘‘lokānukampāyā’’ti na vuttaṃ. ettha ca cakkavattino uppattiyā dve sampattiyo labhanti, buddhānaṃ uppattiyā tissopi.
54. dutiye acchariyamanussāti āciṇṇamanussā abbhutamanussā.
55. tatiye bahuno janassa anutappā hotīti mahājanassa anutāpakārī hoti. tattha cakkavattino kālakiriyā ekacakkavāḷe devamanussānaṃ anutāpaṃ karoti, tathāgatassa kālakiriyā dasasu cakkavāḷasahassesu.
56. catutthe thūpārahāti thūpassa yuttā anucchavikā. cakkavattino hi cetiyaṃ paṭijaggitvā dve sampattiyo labhanti, buddhānaṃ cetiyaṃ paṭijaggitvā tissopi.
57. pañcame buddhāti attano ānubhāvena cattāri saccāni buddhā.
58. chaṭṭhe phalantiyāti saddaṃ karontiyā. na santasantīti na bhāyanti. tattha khīṇāsavo attano sakkāyadiṭṭhiyā pahīnattā na bhāyati, hatthājānīyo sakkāyadiṭṭhiyā balavattāti. sattamaṭṭhamesupi  eseva nayo.
61. navame kiṃpurisāti kinnarā. mānusiṃ vācaṃ na bhāsantīti manussakathaṃ na kathenti. dhammāsokassa kira ekaṃ kinnaraṃ ānetvā dassesuṃ. so ‘‘kathāpetha na’’nti āha. kinnaro kathetuṃ  na icchati. eko puriso ‘‘ahametaṃ kathāpessāmī’’ti heṭṭhāpāsādaṃ otāretvā dve khāṇuke koṭṭetvā ukkhaliṃ āropesi. sā ubhatopassehi patati. taṃ disvā kinnaro ‘‘kiṃ aññaṃ ekaṃ khāṇukaṃ koṭṭetuṃ  na vaṭṭatī’’ti ettakameva āha. puna aparabhāge dve kinnare ānetvā dassesuṃ. rājā ‘‘kathāpetha ne’’ti āha. te kathetuṃ na icchiṃsu. eko puriso ‘‘ahamete kathāpessāmī’’ti te gahetvā antarāpaṇaṃ agamāsi. tattheko ambapakkañca macche ca addasa, eko kabiṭṭhaphalañca ambilikāphalañca. tattha purimo ‘‘mahāvisaṃ manussā khādanti, kathaṃ te kilāsino na hontī’’ti āha. itaro ‘‘kathaṃ ime etaṃ nissāya kuṭṭhino na hontī’’ti āha. evaṃ mānusiṃ vācaṃ kathetuṃ sakkontāpi dve atthe sampassamānā na kathentīti.
62. dasame appaṭivānoti anukaṇṭhito apaccosakkito.
63. ekādasame asantasannivāsanti asappurisānaṃ sannivāsaṃ. na vadeyyāti ovādena vā anusāsaniyā vā na vadeyya, mā vadatūti attho. therampāhaṃ na vadeyyanti ahampi theraṃ bhikkhuṃ ovādānusāsanivasena na vadeyyaṃ. ahitānukampīti ahitaṃ icchamāno. no hitānukampīti hitaṃ anicchamāno. noti naṃ vadeyyanti ‘‘ahaṃ tava vacanaṃ na karissa’’nti naṃ vadeyyaṃ. viheṭheyyanti vacanassa akaraṇena viheṭheyyaṃ. passampissa  nappaṭikareyyanti passantopi jānantopi ahaṃ tassa vacanaṃ na kareyyaṃ. iminā upāyena sabbattha attho veditabbo. sukkapakkhe pana sādhūti naṃ vadeyyanti ‘‘sādhu bhaddakaṃ sukathitaṃ tayā’’ti tassa kathaṃ abhinandanto naṃ vadeyyanti attho.
64. dvādasame ubhato vacīsaṃsāroti dvīsupi pakkhesu aññamaññaṃ akkosanapaccakkosanavasena saṃsaramānā vācā vacīsaṃsāro. diṭṭhipaḷāsoti diṭṭhiṃ nissāya uppajjanako yugaggāhalakkhaṇo paḷāso diṭṭhipaḷāso nāma. cetaso āghātoti kopo. so hi cittaṃ āghātento uppajjati. appaccayoti atuṭṭhākāro, domanassanti attho. anabhiraddhīti kopoyeva. so hi anabhirādhanavasena anabhiraddhīti vuccati. ajjhattaṃ avūpasantaṃ hotīti sabbampetaṃ niyakajjhattasaṅkhāte  attano citte ca saddhivihārikaantevāsikasaṅkhātāya  attano parisāya ca avūpasantaṃ hoti. tasmetanti tasmiṃ etaṃ. sesaṃ vuttanayeneva veditabbanti.
puggalavaggo paṭhamo.


(7) 2. sukhavaggavaṇṇanā
65. dutiyassa  paṭhame gihisukhanti gihīnaṃ sabbakāmanipphattimūlakaṃ sukhaṃ. pabbajitasukhanti pabbajitānaṃ pabbajjāmūlakaṃ sukhaṃ.
66. dutiye kāmasukhanti kāme ārabbha uppajjanakasukhaṃ. nekkhammasukhanti nekkhammaṃ vuccati pabbajjā, taṃ ārabbha uppajjanakasukhaṃ.
67. tatiye  upadhisukhanti tebhūmakasukhaṃ. nirupadhisukhanti lokuttarasukhaṃ.
68. catutthe sāsavasukhanti āsavānaṃ paccayabhūtaṃ vaṭṭasukhaṃ. anāsavasukhanti tesaṃ apaccayabhūtaṃ vivaṭṭasukhaṃ.
69. pañcame sāmisanti saṃkilesaṃ vaṭṭagāmisukhaṃ. nirāmisanti nikkilesaṃ vivaṭṭagāmisukhaṃ.
70. chaṭṭhe ariyasukhanti aputhujjanasukhaṃ. anariyasukhanti puthujjanasukhaṃ.
71. sattame kāyikanti kāyaviññāṇasahajātaṃ. cetasikanti manodvārikasukhaṃ. taṃ lokiyalokuttaramissakaṃ kathitaṃ.
72. aṭṭhame sappītikanti paṭhamadutiyajjhānasukhaṃ. nippītikanti tatiyacatutthajjhānasukhaṃ. tattha lokiyasappītikato lokiyanippītikaṃ, lokuttarasappītikato ca lokuttaranippītikaṃ agganti evaṃ bhummantaraṃ abhinditvā aggabhāvo veditabbo.
73. navame  sātasukhanti tīsu jhānesu sukhaṃ. upekkhāsukhanti catutthajjhānasukhaṃ.
74. dasame  samādhisukhanti appanaṃ vā upacāraṃ vā pattasukhaṃ. asamādhisukhanti tadubhayaṃ appattasukhaṃ.
75. ekādasame sappītikārammaṇanti sappītikaṃ jhānadvayaṃ paccavekkhantassa uppannasukhaṃ. nippītikārammaṇepi eseva nayo. dvādasamepi imināva upāyena attho veditabbo.
77. terasame rūpārammaṇanti rūpāvacaracatutthajjhānārammaṇaṃ, yaṃkiñci rūpaṃ ārabbha uppajjanakaṃ vā. arūpārammaṇanti arūpāvacarajjhānārammaṇaṃ, yaṃkiñci arūpaṃ ārabbha uppajjanakaṃ vāti.
sukhavaggo dutiyo.


(8) 3. sanimittavaggavaṇṇanā
78-79. tatiyassa  paṭhame sanimittāti sakāraṇā. dutiyādīsupi eseva nayo. nidānaṃ hetu saṅkhāro paccayo rūpanti sabbānipi hi etāni kāraṇavevacanāneva.
84. sattame savedanāti paccayabhūtāya sampayuttavedanāya satiyeva uppajjanti, nāsatīti attho. aṭṭhamanavamesupi eseva nayo.
87. dasame saṅkhatārammaṇāti paccayanibbattaṃ saṅkhatadhammaṃ ārammaṇaṃ katvāva uppajjanti. no asaṅkhatārammaṇāti asaṅkhataṃ pana nibbānaṃ ārabbha na uppajjanti. na hontīti maggakkhaṇe na honti nāma, phale patte nāhesunti. evametesu dasasupi ṭhānesu yāva arahattā desanā desitāti.
sanimittavaggo tatiyo.


(9) 4. dhammavaggavaṇṇanā
88. catutthassa  paṭhame cetovimuttīti phalasamādhi. paññāvimuttīti phalapaññā.
89. dutiye paggāhoti vīriyaṃ. avikkhepoti cittekaggatā.
90. tatiye nāmanti cattāro arūpakkhandhā. rūpanti rūpakkhandho. iti imasmiṃ sutte dhammakoṭṭhāsaparicchedañāṇaṃ nāma kathitaṃ.
91. catutthe vijjāti phalañāṇaṃ. vimuttīti taṃsampayuttā sesadhammā.
92. pañcame bhavadiṭṭhīti sassatadiṭṭhi. vibhavadiṭṭhīti ucchedadiṭṭhi. chaṭṭhasattamāni uttānatthāneva.
95. aṭṭhame dovacassatāti dubbacabhāvo. pāpamittatāti pāpamittasevanabhāvo. navamaṃ  vuttavipariyāyena veditabbaṃ.
97. dasame dhātukusalatāti aṭṭhārasa dhātuyo dhātūti jānanaṃ. manasikārakusalatāti tāsaṃyeva dhātūnaṃ aniccādivasena lakkhaṇattayaṃ āropetvā jānanaṃ.
98. ekādasame āpattikusalatāti pañcannañca sattannañca āpattikkhandhānaṃ jānanaṃ. āpattivuṭṭhānakusalatāti desanāya vā kammavācāya vā āpattīhi vuṭṭhānajānananti.
dhammavaggo catuttho.


(10) 5. bālavaggavaṇṇanā
99. pañcamassa  paṭhame anāgataṃ bhāraṃ vahatīti ‘‘sammajjanī padīpo ca, udakaṃ āsanena ca, chandapārisuddhiutukkhānaṃ, bhikkhugaṇanā ca ovādo, pātimokkhaṃ therabhāroti vuccatī’’ti imaṃ dasavidhaṃ therabhāraṃ navako hutvā  therena anajjhiṭṭho karonto anāgataṃ bhāraṃ vahati nāma. āgataṃ bhāraṃ na vahatīti thero samāno tameva dasavidhaṃ bhāraṃ attanā vā akaronto paraṃ vā asamādapento āgataṃ bhāraṃ na vahati nāma. dutiyasuttepi imināva nayena attho veditabbo.
101. tatiye akappiye kappiyasaññīti akappiye sīhamaṃsādimhi ‘‘kappiyaṃ ida’’nti evaṃsaññī. kappiye akappiyasaññīti kumbhīlamaṃsabiḷāramaṃsādimhi kappiye ‘‘akappiyaṃ ida’’nti evaṃsaññī. catutthaṃ vuttanayeneva veditabbaṃ.
103. pañcame anāpattiyā āpattisaññīti āpucchitvā bhaṇḍakaṃ dhovantassa, pattaṃ pacantassa, kese chindantassa, gāmaṃ pavisantassātiādīsu anāpatti, tattha ‘‘āpatti aya’’nti evaṃsaññī. āpattiyā anāpattisaññīti tesaññeva vatthūnaṃ anāpucchākaraṇe āpatti, tattha ‘‘anāpattī’’ti evaṃsaññī. chaṭṭhepi  vuttanayeneva attho veditabbo. sattamādīni uttānatthāneva.
109. ekādasame āsavāti kilesā. na kukkuccāyitabbanti saṅghabhogassa apaṭṭhapanaṃ avicāraṇaṃ na kukkuccāyitabbaṃ nāma, taṃ kukkuccāyati. kukkuccāyitabbanti tasseva paṭṭhapanaṃ vicāraṇaṃ, taṃ na kukkuccāyati. dvādasamādīni heṭṭhā vuttanayeneva veditabbānīti.
bālavaggo pañcamo.

dutiyapaṇṇāsakaṃ niṭṭhitaṃ.


3. tatiyapaṇṇāsakaṃ

(11) 1. āsāduppajahavaggavaṇṇanā
119. tatiyassa  paṇṇāsakassa paṭhame āsāti taṇhā. duppajahāti duccajā dunnīharā. lābhāsāya duppajahabhāvena sattā dasapi vassāni vīsatipi saṭṭhipi vassāni ‘‘ajja labhissāma, sve labhissāmā’’ti rājānaṃ upaṭṭhahanti, kasikammādīni karonti, ubhatobyūḷhaṃ saṅgāmaṃ pakkhandanti, ajapathasaṅkupathādayo paṭipajjanti, nāvāya mahāsamuddaṃ pavisanti. jīvitāsāya duppajahattā sampatte maraṇakālepi vassasatajīviṃ attānaṃ maññanti. so kammakammanimittādīni passantopi ‘‘dānaṃ dehi pūjaṃ, karohī’’ti anukampakehi vuccamāno ‘‘nāhaṃ marissāmi, jīvissāmi’’cceva āsāya kassaci vacanaṃ na gaṇhāti.
120. dutiye pubbakārīti paṭhamaṃ upakārassa kārako. kataññūkatavedīti tena kataṃ ñatvā pacchā kārako. tesu pubbakārī ‘‘iṇaṃ demī’’ti saññaṃ karoti, pacchā kārako ‘‘iṇaṃ jīrāpemī’’ti saññaṃ karoti.
121. tatiye titto ca tappetā cāti paccekabuddho ca tathāgatasāvako ca khīṇāsavo titto nāma, tathāgato arahaṃ sammāsambuddho titto ca tappetā ca.
122. catutthe duttappayāti dāyakena duttappayā tappetuṃ na sukarā. nikkhipatīti  nidahati na paribhuñjati. vissajjetīti paresaṃ deti.
123. pañcame na vissajjetīti sabbaṃyeva paresaṃ na deti, attano pana yāpanamattaṃ gahetvā avasesaṃ deti.
124. chaṭṭhe  subhanimittanti iṭṭhārammaṇaṃ.
125. sattame  paṭighanimittanti aniṭṭhanimittaṃ.
126. aṭṭhame parato ca ghosoti parassa santikā assaddhammasavanaṃ.
127. navame parato ca ghosoti parassa santikā saddhammasavanaṃ. sesaṃ sabbattha uttānatthamevāti.
āsāduppajahavaggo paṭhamo.


(12) 2. āyācanavaggavaṇṇanā
131. dutiyassa  paṭhame evaṃ sammā āyācamāno āyāceyyāti saddho bhikkhu uṭṭhahitvā ‘‘yādiso sāriputtatthero paññāya, ahampi tādiso homi. yādiso mahāmoggallānatthero iddhiyā, ahampi tādiso homī’’ti evaṃ āyācanto pihento patthento yaṃ atthi, tasseva patthitattā sammā pattheyya nāma. ito uttari patthento micchā pattheyya. evarūpā hi patthanā yaṃ natthi, tassa patthitattā micchāpatthanā nāma hoti. kiṃ kāraṇā? esā, bhikkhave, tulā etaṃ pamāṇanti yathā hi suvaṇṇaṃ vā hiraññaṃ vā tulentassa tulā icchitabbā, dhaññaṃ minantassa mānanti tulane tulā, minane ca mānaṃ pamāṇaṃ hoti, evameva mama sāvakānaṃ bhikkhūnaṃ esā tulā etaṃ pamāṇaṃ yadidaṃ sāriputtamoggallānā. te gahetvā ‘‘ahampi ñāṇena vā iddhiyā vā etampamāṇo homī’’ti attānaṃ tuletuṃ vā pamāṇetuṃ vā sakkā, na ito aññathā.
132. dutiyādīsupi eseva nayo. idaṃ  panettha visesamattaṃ – khemā ca bhikkhunī uppalavaṇṇā cāti etāsu hi khemā paññāya aggā, uppalavaṇṇā iddhiyā. tasmā ‘‘paññāya vā  iddhiyā vā etādisī homī’’ti sammā āyācamānā āyāceyya. tathā citto gahapati paññāya aggo, hatthako rājakumāro mahiddhikatāya. tasmā ‘‘paññāya vā iddhiyā vā ediso homī’’ti sammā āyācamāno āyāceyya. khujjuttarāpi mahāpaññatāya aggā, nandamātā mahiddhikatāya. tasmā ‘‘paññāya vā iddhiyā vā etādisī homī’’ti sammā āyācamānā āyāceyya.
135. pañcame khatanti guṇānaṃ khatattā khataṃ. upahatanti guṇānaṃ upahatattā upahataṃ, chinnaguṇaṃ naṭṭhaguṇanti attho. attānaṃ pariharatīti nigguṇaṃ attānaṃ jaggati gopāyati. sāvajjoti sadoso. sānuvajjoti saüpavādo. pasavatīti paṭilabhati. ananuviccāti ajānitvā avinicchinitvā. apariyogāhetvāti ananupavisitvā. avaṇṇārahassāti avaṇṇayuttassa micchāpaṭipannassa titthiyassa vā titthiyasāvakassa vā. vaṇṇaṃ bhāsatīti ‘‘suppaṭipanno  esa sammāpaṭipanno’’ti guṇaṃ katheti. vaṇṇārahassāti buddhādīsu aññatarassa sammāpaṭipannassa. avaṇṇaṃ bhāsatīti ‘‘duppaṭipanno esa micchāpaṭipanno’’ti aguṇaṃ katheti. avaṇṇārahassa avaṇṇaṃ bhāsatīti idhekacco puggalo duppaṭipannānaṃ micchāpaṭipannānaṃ titthiyānaṃ titthiyasāvakānaṃ ‘‘itipi duppaṭipannā itipi micchāpaṭipannā’’ti avaṇṇaṃ bhāsati. vaṇṇārahassa vaṇṇaṃ bhāsatīti suppaṭipannānaṃ sammāpaṭipannānaṃ buddhānaṃ buddhasāvakānaṃ ‘‘itipi suppaṭipannā itipi sammāpaṭipannā’’ti vaṇṇaṃ bhāsati.
136. chaṭṭhe appasādanīye ṭhāneti appasādakāraṇe. pasādaṃ  upadaṃsetīti duppaṭipadāya micchāpaṭipadāya ‘‘ayaṃ suppaṭipadā sammāpaṭipadā’’ti pasādaṃ janeti. pasādanīye ṭhāne appasādanti suppaṭipadāya sammāpaṭipadāya ‘‘ayaṃ duppaṭipadā micchāpaṭipadā’’ti appasādaṃ janetīti. sesamettha uttānameva.
137. sattame dvīsūti dvīsu okāsesu dvīsu kāraṇesu. micchāpaṭipajjamānoti micchāpaṭipattiṃ paṭipajjamāno. mātari ca pitari cāti mittavindako viya mātari, ajātasattu viya pitari. sukkapakkho vuttanayeneva veditabbo.
138. aṭṭhame tathāgate ca tathāgatasāvake cāti devadatto viya tathāgate, kokāliko viya ca tathāgatasāvake. sukkapakkhe  ānandatthero viya tathāgate, nandagopālakaseṭṭhiputto viya ca tathāgatasāvake.
139. navame sacittavodānanti sakacittassa vodānaṃ, aṭṭhannaṃ samāpattīnaṃ etaṃ nāmaṃ. na ca kiñci loke upādiyatīti loke ca rūpādīsu dhammesu kiñci ekaṃ dhammampi na gaṇhāti na parāmasati. evamettha anupādānaṃ nāma dutiyo dhammo hoti. dasamekādasamāni uttānatthānevāti.
āyācanavaggo dutiyo.


(13) 3. dānavaggavaṇṇanā
142. tatiyassa  paṭhame dānānīti diyyanakavasena dānāni, deyyadhammassetaṃ nāmaṃ. savatthukā vā cetanā dānaṃ, sampattipariccāgassetaṃ nāmaṃ. āmisadānanti cattāro paccayā diyyanakavasena āmisadānaṃ nāma. dhammadānanti idhekacco amatapattipaṭipadaṃ kathetvā deti, idaṃ dhammadānaṃ nāma.
143. dutiye  cattāro paccayā yajanakavasena yāgo nāma dhammopi yajanakavasena yāgoti veditabbo.
144. tatiye āmisassa cajanaṃ āmisacāgo, dhammassa cajanaṃ dhammacāgo. catutthe upasaggamattaṃ viseso.
146. pañcame catunnaṃ paccayānaṃ bhuñjanaṃ āmisabhogo, dhammassa bhuñjanaṃ dhammabhogo. chaṭṭhe upasaggamattaṃ viseso.
148. sattame catunnaṃ paccayānaṃ saṃvibhajanaṃ āmisasaṃvibhāgo, dhammassa saṃvibhajanaṃ dhammasaṃvibhāgo.
149. aṭṭhame catūhi paccayehi saṅgaho āmisasaṅgaho, dhammena saṅgaho dhammasaṅgaho.
150. navame  catūhi paccayehi anuggaṇhanaṃ āmisānuggaho, dhammena anuggaṇhanaṃ dhammānuggaho.
151. dasame catūhi paccayehi anukampanaṃ āmisānukampā, dhammena anukampanaṃ dhammānukampāti.
dānavaggo tatiyo.


(14) 4. santhāravaggavaṇṇanā
152. catutthassa  paṭhame catūhi paccayehi attano ca parassa ca antarapaṭicchādanavasena santharaṇaṃ āmisasanthāro, dhammena santharaṇaṃ dhammasanthāro. dutiye upasaggamattaṃ viseso.
154. tatiye vuttappakārassa āmisassa esanā āmisesanā, dhammassa esanā dhammesanā. catutthe upasaggamattameva viseso.
156. pañcame matthakappattā āmisapariyesanā āmisapariyeṭṭhi, matthakappattāva dhammapariyesanā dhammapariyeṭṭhīti vuttā.
157. chaṭṭhe āmisena pūjanaṃ āmisapūjā, dhammena pūjanaṃ dhammapūjā.
158. sattame  ātitheyyānīti āgantukadānāni. atitheyyānītipi pāṭho.
159. aṭṭhame āmisaṃ ijjhanakasamijjhanakavasena āmisiddhi, dhammopi ijjhanakasamijjhanakavasena dhammiddhi.
160. navame āmisena vaḍḍhanaṃ āmisavuddhi, dhammena vaḍḍhanaṃ dhammavuddhi.
161. dasame ratikaraṇaṭṭhena āmisaṃ āmisaratanaṃ, dhammo dhammaratanaṃ.
 
162. ekādasame  āmisassa cinanaṃ vaḍḍhanaṃ āmisasannicayo, dhammassa cinanaṃ vaḍḍhanaṃ dhammasannicayo.
163. dvādasame āmisassa vipulabhāvo āmisavepullaṃ, dhammassa vipulabhāvo dhammavepullanti.
santhāravaggo catuttho.


(15) 5. samāpattivaggavaṇṇanā
164. pañcamassa  paṭhame samāpattikusalatāti āhārasappāyaṃ utusappāyaṃ pariggaṇhitvā samāpattisamāpajjane chekatā. samāpattivuṭṭhānakusalatāti yathāparicchedena gate kāle viyatto hutvā uṭṭhahanto vuṭṭhānakusalo nāma hoti, evaṃ kusalatā.
165. dutiye ajjavanti ujubhāvo. maddavanti mudubhāvo.
166. tatiye khantīti adhivāsanakhanti. soraccanti susīlyabhāvena suratabhāvo.
167. catutthe sākhalyanti saṇhavācāvasena sammodamānabhāvo. paṭisanthāroti āmisena vā dhammena vā paṭisantharaṇaṃ.
168. pañcame avihiṃsāti karuṇāpubbabhāgo. soceyyanti sīlavasena sucibhāvo. chaṭṭhasattamāni uttānatthāneva.
171. aṭṭhame paṭisaṅkhānabalanti paccavekkhaṇabalaṃ.
172. navame  muṭṭhassacce akampanena satiyeva satibalaṃ. uddhacce akampanena samādhiyeva samādhibalaṃ.
173. dasame samathoti cittekaggatā. vipassanāti saṅkhārapariggāhakaññāṇaṃ.
174. ekādasame  sīlavipattīti dussīlyaṃ. diṭṭhivipattīti micchādiṭṭhi.
175. dvādasame sīlasampadāti paripuṇṇasīlatā. diṭṭhisampadāti sammādiṭṭhikabhāvo. tena  kammassakatasammādiṭṭhi, jhānasammādiṭṭhi, vipassanāsammādiṭṭhi, maggasammādiṭṭhi, phalasammādiṭṭhīti sabbāpi pañcavidhā sammādiṭṭhi saṅgahitā hoti.
176. terasame sīlavisuddhīti visuddhisampāpakaṃ sīlaṃ. diṭṭhivisuddhīti visuddhisampāpikā catumaggasammādiṭṭhi, pañcavidhāpi vā sammādiṭṭhi.
177. cuddasame diṭṭhivisuddhīti visuddhisampāpikā sammādiṭṭhiyeva. yathādiṭṭhissa ca padhānanti heṭṭhimamaggasampayuttaṃ vīriyaṃ. tañhi tassā diṭṭhiyā anurūpattā ‘‘yathādiṭṭhissa ca padhāna’’nti vuttaṃ.
178. pannarasame asantuṭṭhitā ca kusalesu dhammesūti aññatra arahattamaggā kusalesu dhammesu asantuṭṭhibhāvo.
179. soḷasame muṭṭhassaccanti muṭṭhassatibhāvo. asampajaññanti aññāṇabhāvo.
180. sattarasame apilāpanalakkhaṇā sati. sammā pajānanalakkhaṇaṃ sampajaññanti.
samāpattivaggo pañcamo. tatiyapaṇṇāsakaṃ niṭṭhitaṃ.



1. kodhapeyyālaṃ
181. ito  paresu kujjhanalakkhaṇo kodho. upanandhanalakkhaṇo upanāho. sukatakaraṇamakkhanalakkhaṇo makkho. yugaggāhalakkhaṇo palāso. usūyanalakkhaṇā issā. pañcamaccherabhāvo  macchariyaṃ. taṃ sabbampi maccharāyanalakkhaṇaṃ. katapaṭicchādanalakkhaṇā māyā. kerāṭikalakkhaṇaṃ sāṭheyyaṃ. alajjanākāro ahirikaṃ. upavādato abhāyanākāro anottappaṃ. akkodhādayo tesaṃ paṭipakkhavasena veditabbā.
185. sekkhassa bhikkhunoti sattavidhassāpi sekkhassa upariupariguṇehi parihānāya saṃvattanti, puthujjanassa pana paṭhamataraṃyeva parihānāya saṃvattantīti veditabbā. aparihānāyāti upariupariguṇehi aparihānatthāya.
187. yathābhataṃ nikkhittoti yathā ānetvā nikkhitto, evaṃ niraye patiṭṭhito vāti veditabbo.
190. ekaccoti yassete kodhādayo atthi, so ekacco nāma.
kodhapeyyālaṃ niṭṭhitaṃ.


2. akusalapeyyālaṃ
191-200. sāvajjāti  sadosā. anavajjāti niddosā. dukkhudrayāti dukkhavaḍḍhikā. sukhudriyāti sukhavaḍḍhikā. sabyābajjhāti sadukkhā. abyābajjhāti niddukkhā. ettāvatā vaṭṭavivaṭṭameva kathitaṃ.
akusalapeyyālaṃ niṭṭhitaṃ.


3. vinayapeyyālaṃ
201. dveme, bhikkhave, atthavase paṭiccāti, bhikkhave, dve atthe nissāya dve kāraṇāni sandhāya. sikkhāpadaṃ paññattanti sikkhākoṭṭhāso ṭhapito. saṅghasuṭṭhutāyāti saṅghassa suṭṭhubhāvāya, ‘‘suṭṭhu, bhante’’ti vatvā sampaṭicchanatthāyāti attho. saṅghaphāsutāyāti saṅghassa phāsuvihāratthāya. dummaṅkūnanti dussīlānaṃ. pesalānanti pīyasīlānaṃ. diṭṭhadhammikānaṃ āsavānanti diṭṭhadhamme imasmiṃyeva attabhāve vītikkamapaccayā paṭiladdhabbānaṃ vadhabandhanādidukkhadhammasaṅkhātānaṃ āsavānaṃ. saṃvarāyāti pidahanatthāya. samparāyikānanti  tathārūpānaṃyeva apāyadukkhasaṅkhātānaṃ samparāye uppajjanakaāsavānaṃ. paṭighātāyāti paṭisedhanatthāya. verānanti akusalaverānampi puggalaverānampi. vajjānanti dosānaṃ. te eva vā dukkhadhammā vajjanīyattā idha vajjāti adhippetā. bhayānanti cittutrāsabhayānampi bhayahetūnaṃ tesaṃyeva dukkhadhammānampi. akusalānanti akkhamaṭṭhena akusalasaṅkhātānaṃ dukkhadhammānaṃ. gihīnaṃ anukampāyāti gihīsu ujjhāyantesu paññattasikkhāpadaṃ gihīnaṃ anukampāya paññattaṃ nāma. pāpicchānaṃ pakkhupacchedāyāti pāpicchā pakkhaṃ nissāya saṅghaṃ bhindeyyunti tesaṃ pakkhupacchedanatthāya. appasannānaṃ pasādāyāti pubbe appasannānampi paṇḍitamanussānaṃ sikkhāpadapaññattisampadaṃ disvā pasāduppattiatthāya. pasannānaṃ bhiyyobhāvāyāti pasannānaṃ uparūparipasādabhāvāya. saddhammaṭṭhitiyāti saddhammassa ciraṭṭhitatthaṃ. vinayānuggahāyāti pañcavidhassāpi vinayassa anuggaṇhanatthāya.
202-230. pātimokkhaṃ paññattanti bhikkhupātimokkhaṃ bhikkhunipātimokkhanti duvidhaṃ pātimokkhaṃ paññattaṃ. pātimokkhuddesoti bhikkhūnaṃ pañca, bhikkhunīnaṃ cattāroti nava pātimokkhuddesā paññattā. pātimokkhaṭṭhapananti uposathaṭṭhapanaṃ. pavāraṇā paññattāti cātuddasikā pannarasikāti dve pavāraṇā paññattā. pavāraṇaṭṭhapanaṃ paññattanti sāpattikassa bhikkhuno pavāraṇā uttiyā vattamānāya pavāraṇaṭṭhapanaṃ paññattaṃ. tajjanīyakammādīsu  bhikkhū vācāsattīhi vitudantānaṃ paṇḍukalohitakānaṃ bhikkhūnaṃ tajjanīyakammaṃ (cūḷava॰ 1 ādayo) paññattaṃ. bālassa  abyattassa seyyasakassa  bhikkhuno niyassakammaṃ paññattaṃ. kuladūsake assajipunabbasuke bhikkhū ārabbha pabbājanīyakammaṃ (cūḷava॰ 21 ādayo) paññattaṃ. gihīnaṃ akkosakassa sudhammattherassa paṭisāraṇīyakammaṃ (cūḷava॰ 33 ādayo) paññattaṃ. āpattiyā adassanādīsu ukkhepanīyakammaṃ paññattaṃ. garukāpattiṃ āpannassa paṭicchannāya āpattiyā parivāsadānaṃ paññattaṃ. parivāse antarāpattiṃ āpannassa mūlāya paṭikassanaṃ paññattaṃ. paṭicchannāyapi appaṭicchannāyapi āpattiyā mānattadānaṃ paññattaṃ. ciṇṇamānattassa abbhānaṃ paññattaṃ. sammā vattantassa osāraṇīyaṃ paññattaṃ. asammāvattanādīsu nissāraṇīyaṃ paññattaṃ.
ehibhikkhūpasampadā saraṇagamanūpasampadā ovādūpasampadā pañhābyākaraṇūpasampadā ñatticatutthakammūpasampadā garudhammūpasampadā ubhatosaṅghe upasampadā dūtena upasampadāti aṭṭhavidhā upasampadā paññattā. ñattikammaṃ nava ṭhānāni gacchatīti evaṃ navaṭṭhānikaṃ ñattikammaṃ paññattaṃ. ñattidutiyakammaṃ satta ṭhānāni gacchatīti evaṃ sattaṭṭhānikameva ñattidutiyakammaṃ paññattaṃ. ñatticatutthakammaṃ satta ṭhānāni gacchatīti evaṃ sattaṭṭhānikameva ñatticatutthakammaṃ paññattaṃ. paṭhamapārājikādīnaṃ paṭhamapaññatti apaññatte paññattaṃ. tesaṃyeva anupaññatti paññatte anupaññattaṃ. dhammasammukhatā vinayasammukhatā saṅghasammukhatā puggalasammukhatāti imassa catubbidhassa sammukhībhāvassa vasena sammukhāvinayo paññatto. sativepullappattassa khīṇāsavassa acodanatthāya sativinayo paññatto. ummattakassa  bhikkhuno amūḷhavinayo paññatto. appaṭiññāya cuditakassa āpattiyā ataraṇatthaṃ paṭiññātakaraṇaṃ paññattaṃ. bahutarānaṃ dhammavādīnaṃ laddhiṃ gahetvā adhikaraṇavūpasamanatthaṃ. yebhuyyasikā paññattā. pāpussannassa puggalassa niggaṇhanatthaṃ tassapāpiyasikā paññattā. bhaṇḍanādivasena bahuṃ assāmaṇakaṃ katvā āpattiṃ āpannānaṃ bhikkhūnaṃ ṭhapetvā thullavajjaṃ ṭhapetvā gihipaṭisaṃyuttañca avasesāpattīnaṃ vūpasamanatthāya tiṇavatthārako paññatto.
vinayapeyyālaṃ niṭṭhitaṃ.


4. rāgapeyyālaṃ
231. rāgassa, bhikkhave, abhiññāyāti pañcakāmaguṇikarāgassa abhijānanatthaṃ paccakkhakaraṇatthaṃ. pariññāyāti parijānanatthaṃ. parikkhayāyāti parikkhayagamanatthaṃ. pahānāyāti pajahanatthaṃ. khayāya vayāyāti khayavayagamanatthaṃ. virāgāyāti virajjanatthaṃ. nirodhāyāti nirujjhanatthaṃ. cāgāyāti cajanatthaṃ. paṭinissaggāyāti paṭinissajjanatthaṃ.
232-246. thambhassāti kodhamānavasena thaddhabhāvassa. sārabbhassāti kāraṇuttariyalakkhaṇassa sārabbhassa. mānassāti navavidhamānassa. atimānassāti atikkamitvā maññanamānassa. madassāti majjanākāramadassa. pamādassāti sativippavāsassa, pañcasu kāmaguṇesu cittavossaggassa. sesaṃ sabbattha uttānatthamevāti.
rāgapeyyālaṃ niṭṭhitaṃ.

manorathapūraṇiyā aṅguttaranikāya-aṭṭhakathāya
dukanipātassa saṃvaṇṇanā niṭṭhitā.


.. namo tassa bhagavato arahato sammāsambuddhassa..
aṅguttaranikāye
tikanipāta-aṭṭhakathā

1. paṭhamapaṇṇāsakaṃ

1. bālavaggo
1. bhayasuttavaṇṇanā
1. tikanipātassa  paṭhame bhayānītiādīsu bhayanti cittutrāso. upaddavoti anekaggatākāro. upasaggoti upasaṭṭhākāro tattha tattha lagganākāro.
tesaṃ evaṃ nānattaṃ veditabbaṃ – pabbatavisamanissitā corā janapadavāsīnaṃ pesenti – ‘‘mayaṃ asukadivase nāma tumhākaṃ gāmaṃ paharissāmā’’ti. te taṃ pavattiṃ sutakālato paṭṭhāya bhayaṃ  santāsaṃ āpajjanti. ayaṃ cittutrāso nāma. ‘‘yathā no te corā kupitā anatthampi āvaheyyu’’nti hatthasāraṃ gahetvā dvipadacatuppadehi saddhiṃ araññaṃ pavisitvā tattha tattha bhūmiyaṃ nipajjanti ḍaṃsamakasādīhi khajjamānā, gumbantarāni pavisantā khāṇukaṇṭake maddanti. tesaṃ evaṃ vicarantānaṃ vikkhittabhāvo anekaggatākāro nāma. tato coresu yathāvutte divase anāgacchantesu ‘‘tucchakasāsanaṃ bhavissati, gāmaṃ pavisissāmā’’ti saparikkhārā gāmaṃ pavisanti. atha tesaṃ paviṭṭhabhāvaṃ ñatvā gāmaṃ parivāretvā dvāre aggiṃ datvā manusse ghātetvā corā sabbaṃ vibhavaṃ vilumpitvā gacchanti. tesu ghātitāvasesā aggiṃ nibbāpetvā koṭṭhakacchāyābhitticchāyādīsu tattha tattha laggitvā nisīdanti naṭṭhaṃ anusocamānā. ayaṃ upasaṭṭhākāro lagganākāro nāma.
naḷāgārāti  naḷehi channapaṭicchannaagārā. sesasambhārā panettha rukkhamayā honti. tiṇāgārepi eseva nayo. kūṭāgārānīti kūṭasaṅgahitāni agārāni. ullittāvalittānīti anto ca bahi ca littāni. nivātānīti nivāritavātappavesāni. phusitaggaḷānīti chekehi vaḍḍhakīhi katattā  piṭṭhasaṅghāṭamhi suṭṭhu phusitakavāṭāni. pihitavātapānānīti yuttavātapānāni. iminā padadvayena kavāṭavātapānānaṃ niccapihitataṃ akathetvā sampattiyeva kathitā. icchiticchitakkhaṇe pana tāni pidhīyanti ca vivarīyanti ca.
bālato uppajjantīti bālameva nissāya uppajjanti. bālo hi apaṇḍitapuriso rajjaṃ vā oparajjaṃ vā aññaṃ vā pana mahantaṃ ṭhānaṃ patthento katipaye attanā sadise vidhavaputte mahādhutte gahetvā ‘‘etha ahaṃ tumhe issare karissāmī’’ti pabbatagahanādīni nissāya antamante gāme paharanto dāmarikabhāvaṃ jānāpetvā anupubbena nigamepi janapadepi paharati. manussā gehāni chaḍḍetvā khemaṭṭhānaṃ patthayamānā pakkamanti. te nissāya vasantā bhikkhūpi bhikkhuniyopi attano attano vasanaṭṭhānāni pahāya pakkamanti. gatagataṭṭhāne bhikkhāpi senāsanampi dullabhaṃ hoti. evaṃ catunnampi parisānaṃ bhayaṃ āgatameva hoti. pabbajjitesupi dve bālā bhikkhū aññamaññaṃ vivādaṃ paṭṭhapetvā codanaṃ ārabhanti. iti kosambivāsikānaṃ viya mahākalaho uppajjati. catunnaṃ parisānaṃ bhayaṃ āgatameva hotīti evaṃ yāni kānici bhayāni  uppajjanti, sabbāni tāni bālato uppajjantīti yathānusandhinā desanaṃ niṭṭhapesi.
2. lakkhaṇasuttavaṇṇanā
2. dutiye  kāyadvārādipavattaṃ kammaṃ lakkhaṇaṃ sañjānanakāraṇaṃ assāti kammalakkhaṇo. apadānasobhanī paññāti yā paññā nāma apadānena sobhati, bālā ca paṇḍitā ca attano attano cariteneva pākaṭā hontīti attho. bālena hi gatamaggo rukkhagacchagāmanigamādīni jhāpetvā gacchantassa indaggino gatamaggo viya hoti, jhāmaṭṭhānamattameva aṅgāramasichārikāsamākulaṃ paññāyati. paṇḍitena gatamaggo kusobbhādayo pūretvā vividhasassasampadaṃ āvahamānena catudīpikameghena gatamaggo viya hoti. yathā tena gatamagge udakapūrāni ceva vividhasassaphalāphalāni ca tāni tāni ṭhānāni paññāyanti, evaṃ paṇḍitena gatamagge sampattiyova paññāyanti no vipattiyoti. sesamettha uttānatthameva.
3. cintīsuttavaṇṇanā
3. tatiye  bālalakkhaṇānīti ‘‘bālo aya’’nti etehi lakkhīyati ñāyatīti bālalakkhaṇāni. tānevassa sañjānanakāraṇānīti bālanimittāni. bālāpadānānīti bālassa apadānāni. duccintitacintīti cintayanto abhijjhābyāpādamicchādassanavasena duccintitameva cinteti. dubbhāsitabhāsīti bhāsamānopi musāvādādibhedaṃ dubbhāsitameva bhāsati. dukkaṭakammakārīti karontopi pāṇātipātādivasena dukkaṭakammameva karoti. paṇḍitalakkhaṇānītiādi vuttānusāreneva veditabbaṃ. sucintitacintītiādīni cettha manosucaritādīnaṃ vasena yojetabbāni.
4. accayasuttavaṇṇanā
4. catutthe  accayaṃ accayato na passatīti attano aparādhaṃ aparādhato na passati. accayato disvā yathādhammaṃ nappaṭikarotīti ‘‘aparaddhaṃ mayā’’ti ñatvāpi yo dhammo, taṃ na karoti, daṇḍakammaṃ āharitvā accayaṃ na deseti nakkhamāpeti. accayaṃ desentassa yathādhammaṃ nappaṭiggaṇhātīti parassa ‘‘viraddhaṃ mayā’’ti ñatvā daṇḍakammaṃ āharitvā khamāpentassa nakkhamati. sukkapakkho vuttapaṭipakkhato veditabbo.
5. ayonisosuttavaṇṇanā
5. pañcame  ayoniso pañhaṃ kattā hotīti ‘‘kati nu kho, udāyi, anussatiṭṭhānānī’’ti vutte ‘‘pubbenivāso anussatiṭṭhānaṃ bhavissatī’’ti cintetvā lāḷudāyitthero viya anupāyacintāya apañhameva pañhanti kattā hoti. ayoniso pañhaṃ vissajjetā hotīti evaṃ cintitaṃ pana pañhaṃ vissajjentopi ‘‘idha, bhante, bhikkhu anekavihitaṃ pubbenivāsaṃ anussarati. seyyathidaṃ, ekampi jāti’’ntiādinā nayena soyeva thero viya ayoniso vissajjetā hoti, apañhameva pañhanti katheti. parimaṇḍalehi padabyañjanehīti ettha padameva atthassa byañjanato padabyañjanaṃ. taṃ akkharapāripūriṃ katvā dasavidhaṃ byañjanabuddhiṃ aparihāpetvā  vuttaṃ parimaṇḍalaṃ nāma hoti, evarūpehi padabyañjanehīti attho. siliṭṭhehīti padasiliṭṭhatāya siliṭṭhehi. upagatehīti atthañca kāraṇañca upagatehi. nābbhanumoditāti evaṃ yoniso sabbaṃ kāraṇasampannaṃ katvāpi vissajjitaṃ parassa pañhaṃ nābhinumodati nābhinandati sāriputtattherassa pañhaṃ lāḷudāyitthero viya. yathāha –
‘‘aṭṭhānaṃ kho etaṃ, āvuso sāriputta, anavakāso, yaṃ so atikkammeva kabaḷīkārāhārabhakkhānaṃ devānaṃ sahabyataṃ aññataraṃ  manomayaṃ kāyaṃ upapanno saññāvedayitanirodhaṃ samāpajjeyyāpi vuṭṭhaheyyāpi, natthetaṃ ṭhāna’’nti (a॰ ni॰ 5.166).
yoniso pañhaṃ kattātiādīsu ānandatthero viya yonisova pañhaṃ cintetvā yoniso vissajjitā hoti. thero hi ‘‘kati nu kho, ānanda, anussatiṭṭhānānī’’ti pucchito ‘‘ayaṃ pañho bhavissatī’’ti yoniso cintetvā yoniso vissajjento āha – ‘‘idha, bhante, bhikkhu vivicceva kāmehi…pe॰… catutthajjhānaṃ upasampajja viharati. idaṃ, bhante, anussatiṭṭhānaṃ evaṃbhāvitaṃ evaṃbahulīkataṃ diṭṭhadhammasukhavihārāya saṃvattatī’’ti. abbhanumoditā hotīti tathāgato viya yoniso abbhanumoditā hoti. tathāgato hi ānandattherena pañhe vissajjite ‘‘sādhu sādhu, ānanda, tena hi tvaṃ, ānanda, imampi chaṭṭhaṃ anussatiṭṭhānaṃ dhārehi. idhānanda, bhikkhu satova abhikkamati satova paṭikkamatī’’tiādimāha. chaṭṭhādīni uttānatthāneva.
9. khatasuttavaṇṇanā
9. navame  sukkapakkho pubbabhāge dasahipi kusalakammapathehi paricchinno, upari yāva arahattamaggā labbhati. bahuñca puññaṃ pasavatīti ettha lokiyalokuttaramissakapuññaṃ kathitaṃ.
10. malasuttavaṇṇanā
10. dasame dussīlabhāvo dussīlyaṃ, dussīlyameva malaṃ dussīlyamalaṃ. kenaṭṭhena malanti? anudahanaṭṭhena duggandhaṭṭhena kiliṭṭhakaraṇaṭṭhena ca. tañhi nirayādīsu apāyesu anudahatīti anudahanaṭṭhenapi malaṃ. tena samannāgato  puggalo mātāpitūnampi santike bhikkhusaṅghassāpi antare bodhicetiyaṭṭhānesupi jigucchanīyo hoti, sabbadisāsu cassa ‘‘evarūpaṃ kira tena pāpakammaṃ kata’’nti avaṇṇagandho vāyatīti duggandhaṭṭhenapi malaṃ. tena ca samannāgato puggalo gatagataṭṭhāne upatāpañceva labhati, kāyakammādīni cassa asucīni honti apabhassarānīti  kiliṭṭhakaraṇaṭṭhenapi malaṃ. apica taṃ devamanussasampattiyo ceva nibbānasampattiñca milāpetīti milāpanaṭṭhenapi malanti veditabbaṃ. issāmalamaccheramalesupi eseva nayo.
bālavaggo paṭhamo.


2. rathakāravaggo
1. ñātasuttavaṇṇanā
11. dutiyassa  paṭhame ñātoti paññāto pākaṭo. ananulomiketi sāsanassa na anulometīti ananulomikaṃ, tasmiṃ ananulomike. kāyakammeti pāṇātipātādimhi kāyaduccarite. oḷārikaṃ vā etaṃ, na evarūpe samādapetuṃ sakkoti. disā namassituṃ vaṭṭati, bhūtabaliṃ kātuṃ vaṭṭatīti evarūpe samādapeti gaṇhāpeti. vacīkammepi musāvādādīni oḷārikāni, attano santakaṃ parassa adātukāmena ‘‘natthī’’ti ayaṃ vañcanamusāvādo nāma vattuṃ vaṭṭatīti evarūpe samādapeti. manokammepi abhijjhādayo oḷārikā, kammaṭṭhānaṃ visaṃvādetvā kathento pana ananulomikesu dhammesu samādapeti nāma dakkhiṇavihāravāsitthero viya. taṃ kira theraṃ eko upaṭṭhāko amaccaputto upasaṅkamitvā ‘‘mettāyantena paṭhamaṃ kīdise puggale mettāyitabba’’nti pucchi. thero sabhāgavisabhāgaṃ anācikkhitvā ‘‘piyapuggale’’ti āha. tassa ca bhariyā piyā hoti manāpā, so taṃ ārabbha mettāyanto ummādaṃ pāpuṇi. kathaṃ panesa bahujanaahitāya paṭipanno hotīti? evarūpassa hi saddhivihārikādayo ceva upaṭṭhākādayo ca tesaṃ ārakkhadevatā ādiṃ katvā tāsaṃ tāsaṃ mittabhūtā yāva brahmalokā  sesadevatā ca ‘‘ayaṃ bhikkhu na ajānitvā karissatī’’ti  tena katameva karonti, evamesa bahujanaahitāya paṭipanno hoti.
sukkapakkhe pāṇātipātā veramaṇiādīnaṃyeva vasena kāyakammavacīkammāni veditabbāni. kammaṭṭhānaṃ pana avisaṃvādetvā kathento anulomikesu dhammesu samādapeti nāma koḷitavihāravāsī catunikāyikatissatthero viya. tassa kira jeṭṭhabhātā nandābhayatthero nāma potaliyavihāre vasanto ekasmiṃ roge samuṭṭhite kaniṭṭhaṃ pakkosāpetvā āha – ‘‘āvuso, mayhaṃ sallahukaṃ katvā ekaṃ kammaṭṭhānaṃ kathehī’’ti. kiṃ, bhante, aññena kammaṭṭhānena, kabaḷīkārāhāraṃ pariggaṇhituṃ vaṭṭatīti? kimatthiko esa, āvusoti? bhante, kabaḷīkārāhāro upādārūpaṃ, ekasmiñca upādārūpe diṭṭhe tevīsati upādārūpāni pākaṭāni hontīti. so ‘‘vaṭṭissati, āvuso, ettaka’’nti taṃ uyyojetvā kabaḷīkārāhāraṃ pariggaṇhitvā upādārūpaṃ sallakkhetvā vivaṭṭetvā arahattaṃ pāpuṇi. atha naṃ theraṃ bahivihārā anikkhantameva pakkositvā, ‘‘āvuso, mahāavassayosi mayhaṃ jāto’’ti kaniṭṭhattherassa attanā paṭiladdhaguṇaṃ ārocesi. bahujanahitāyāti etassapi hi saddhivihārikādayo ‘‘ayaṃ na ajānitvā karissatī’’ti tena katameva karontīti bahujanahitāya paṭipanno nāma hotīti.
2. sāraṇīyasuttavaṇṇanā
12. dutiye khattiyassāti jātiyā khattiyassa. muddhāvasittassāti rājābhisekena muddhani abhisittassa. sāraṇīyāni bhavantīti saritabbāni asammussanīyāni honti. jātoti  nibbatto. yāvajīvaṃ sāraṇīyanti daharakāle jānitumpi na sakkā, aparabhāge pana mātāpituādīhi ñātakehi vā dāsādīhi vā ‘‘tvaṃ asukajanapade asukanagare asukadivase asukanakkhatte jāto’’ti ācikkhite sutvā tato paṭṭhāya yāvajīvaṃ sarati na sammussati. tena vuttaṃ – ‘‘yāvajīvaṃ sāraṇīyaṃ hotī’’ti.
idaṃ, bhikkhave, dutiyanti abhisekaṭṭhānaṃ nāma rañño balavatuṭṭhikaraṃ hoti, tenassa taṃ yāvajīvaṃ sāraṇīyaṃ. saṅgāmavijayaṭṭhānepi eseva nayo. ettha pana saṅgāmanti yuddhaṃ. abhivijinitvāti jinitvā sattumaddanaṃ katvā. tameva saṅgāmasīsanti tameva saṅgāmaṭṭhānaṃ. ajjhāvasatīti abhibhavitvā āvasati.
idāni yasmā sammāsambuddhassa rañño jātiṭṭhānādīhi kattabbakiccaṃ natthi, imasmiṃ pana sāsane tappaṭibhāge tayo puggale dassetuṃ idaṃ kāraṇaṃ ābhataṃ, tasmā te dassento evameva kho, bhikkhavetiādimāha. tattha anagāriyaṃ pabbajito hotīti ettha catupārisuddhisīlampi pabbajjānissitamevāti veditabbaṃ. sāraṇīyaṃ hotīti ‘‘ahaṃ asukaraṭṭhe asukajanapade asukavihāre asukamāḷake asukadivāṭṭhāne asukacaṅkame asukarukkhamūle pabbajito’’ti evaṃ yāvajīvaṃ saritabbameva hoti na sammussitabbaṃ.
idaṃ  dukkhanti ettakaṃ dukkhaṃ, na ito uddhaṃ dukkhaṃ atthi. ayaṃ dukkhasamudayoti ettako dukkhasamudayo, na ito uddhaṃ dukkhasamudayo atthīti. sesapadadvayepi eseva nayo. evamettha catūhi saccehi sotāpattimaggo kathito. kasiṇaparikammavipassanāñāṇāni pana maggasannissitāneva honti. sāraṇīyaṃ  hotīti ‘‘ahaṃ asukaraṭṭhe…pe॰… asukarukkhamūle sotāpanno jāto’’ti yāvajīvaṃ sāraṇīyaṃ hoti asammussanīyaṃ.
āsavānaṃ khayāti āsavānaṃ khayena. cetovimuttinti phalasamādhiṃ. paññāvimuttinti phalapaññaṃ. sayaṃ abhiññā sacchikatvāti attanāva abhivisiṭṭhāya paññāya paccakkhaṃ katvā. upasampajja viharatīti paṭilabhitvā viharati. sāraṇīyanti ‘‘mayā asukaraṭṭhe…pe॰… asukarukkhamūle arahattaṃ patta’’nti attano arahattapattiṭṭhānaṃ nāma yāvajīvaṃ sāraṇīyaṃ hoti asammussanīyanti yathānusandhināva desanaṃ niṭṭhapesi.
3. āsaṃsasuttavaṇṇanā
13. tatiye santoti atthi upalabbhanti. saṃvijjamānāti tasseva vevacanaṃ. lokasminti sattaloke. nirāsoti anāso apatthano. āsaṃsoti  āsaṃsamāno patthayamāno. vigatāsoti apagatāso. caṇḍālakuleti caṇḍālānaṃ kule. venakuleti vilīvakārakule. nesādakuleti migaluddakānaṃ kule. rathakārakuleti cammakārakule. pukkusakuleti pupphacchaḍḍakakule.
ettāvatā kulavipattiṃ dassetvā idāni yasmā nīcakule jātopi ekacco aḍḍho hoti mahaddhano, ayaṃ pana na tādiso, tasmāssa bhogavipattiṃ dassetuṃ daliddetiādimāha. tattha daliddeti dāliddiyena samannāgate. appannapānabhojaneti parittakaannapānabhojane. kasiravuttiketi  dukkhajīvike, yattha vāyāmena payogena jīvitavuttiṃ sādhenti, tathārūpeti attho. yattha kasirena ghāsacchādo labbhatīti yasmiṃ kule dukkhena yāgubhattaghāso ca kopīnamattaṃ acchādanañca labbhati.
idāni yasmā ekacco nīcakule jātopi upadhisampanno hoti attabhāvasamiddhiyaṃ ṭhito, ayañca na tādiso, tasmāssa sarīravipattimpi dassetuṃ so ca hoti dubbaṇṇotiādimāha. tattha dubbaṇṇoti paṃsupisācako viya jhāmakhāṇuvaṇṇo. duddasikoti vijātamātuyāpi amanāpadassano. okoṭimakoti lakuṇḍako. kāṇoti ekakkhikāṇo vā ubhayakkhikāṇo vā. kuṇīti ekahatthakuṇī vā ubhayahatthakuṇī vā. khañjoti ekapādakhañjo vā ubhayapādakhañjo vā. pakkhahatoti hatapakkho pīṭhasappī. padīpeyyassāti vaṭṭitelakapallakādino padīpaüpakaraṇassa. tassa na evaṃ hotīti. kasmā na hoti? nīcakule jātattā.
jeṭṭhoti aññasmiṃ jeṭṭhe sati kaniṭṭho āsaṃ na karoti, tasmā jeṭṭhoti āha. ābhisekoti jeṭṭhopi na abhisekāraho āsaṃ na karoti, tasmā ābhisekoti āha. anabhisittoti abhisekārahopi kāṇakuṇiādidosarahito sakiṃ abhisitto puna abhiseke āsaṃ na karoti, tasmā anabhisittoti āha. acalappattoti jeṭṭhopi ābhiseko anabhisitto mando uttānaseyyako, sopi abhiseke āsaṃ na karoti. soḷasavassuddesiko pana paññāyamānamassubhedo acalappatto nāma  hoti, mahantampi rajjaṃ vicāretuṃ samattho, tasmā ‘‘acalappatto’’ti āha. tassa evaṃ hotīti kasmā hoti? mahājātitāya.
dussīloti nissīlo. pāpadhammoti lāmakadhammo. asucīti asucīhi kāyakammādīhi samannāgato. saṅkassarasamācāroti saṅkāhi saritabbasamācāro, kiñcideva asāruppaṃ disvā ‘‘idaṃ iminā kataṃ bhavissatī’’ti evaṃ paresaṃ āsaṅkanīyasamācāro, attanāyeva vā saṅkāhi saritabbasamācāro, sāsaṅkasamācāroti attho. tassa hi divāṭṭhānādīsu sannipatitvā kiñcideva mantayante bhikkhū disvā ‘‘ime ekato hutvā mantenti, kacci nu kho mayā katakammaṃ jānitvā mantentī’’ti evaṃ sāsaṅkasamācāro hoti. paṭicchannakammantoti paṭicchādetabbayuttakena pāpakammena samannāgato. assamaṇo samaṇapaṭiññoti assamaṇo hutvāva samaṇapatirūpakatāya ‘‘samaṇo aha’’nti evaṃ paṭiñño. abrahmacārī brahmacāripaṭiññoti aññe brahmacārino sunivatthe supārute sumbhakapattadhare gāmanigamarājadhānīsu piṇḍāya caritvā jīvikaṃ kappente disvā sayampi tādisena ākārena tathā paṭipajjanato ‘‘ahaṃ brahmacārī’’ti paṭiññaṃ dento viya hoti. ‘‘ahaṃ bhikkhū’’ti vatvā uposathaggādīni pavisanto pana brahmacāripaṭiñño hotiyeva, tathā saṅghikaṃ lābhaṃ gaṇhanto. antopūtīti pūtinā kammena anto  anupaviṭṭho. avassutoti rāgādīhi tinto. kasambujātoti sañjātarāgādikacavaro. tassa na evaṃ hotīti. kasmā na hoti? lokuttaradhammaüpanissayassa natthitāya. tassa  evaṃ hotīti. kasmā hoti? mahāsīlasmiṃ paripūrakāritāya.
4. cakkavattisuttavaṇṇanā
14. catutthe catūhi saṅgahavatthūhi janaṃ rañjetīti rājā. cakkaṃ vattetīti cakkavattī. vattitaṃ vā anena cakkanti cakkavattī. dhammo assa  atthīti dhammiko. dhammeneva dasavidhena cakkavattivattena rājā jātoti dhammarājā. sopi na arājakanti sopi aññaṃ nissayarājānaṃ alabhitvā cakkaṃ nāma vattetuṃ na sakkotīti attho. iti satthā desanaṃ paṭṭhapetvā yathānusandhiṃ apāpetvāva tuṇhī ahosi. kasmā? anusandhikusalā uṭṭhahitvā anusandhiṃ pucchissanti, bahū hi imasmiṃ ṭhāne tathārūpā bhikkhū, athāhaṃ tehi puṭṭho desanaṃ vaḍḍhessāmīti. atheko anusandhikusalo bhikkhu bhagavantaṃ pucchanto ko pana, bhantetiādimāha. bhagavāpissa byākaronto dhammo bhikkhūtiādimāha.
tattha dhammoti dasakusalakammapathadhammo. dhammanti tameva vuttappakāraṃ dhammaṃ. nissāyāti tadadhiṭṭhānena cetasā tameva nissayaṃ katvā. dhammaṃ sakkarontoti yathā kato so dhammo suṭṭhu kato hoti, evametaṃ karonto. dhammaṃ garuṃ karontoti tasmiṃ gāravuppattiyā taṃ garukaronto. dhammaṃ apacāyamānoti tasseva dhammassa añjalikaraṇādīhi nīcavuttitaṃ karonto. dhammaddhajo dhammaketūti taṃ dhammaṃ dhajamiva purakkhatvā ketumiva ukkhipitvā pavattiyā dhammaddhajo dhammaketu ca hutvāti attho. dhammādhipateyyoti dhammādhipatibhūtāgatabhāvena dhammavaseneva ca sabbakiriyānaṃ karaṇena dhammādhipateyyo hutvā. dhammikaṃ rakkhāvaraṇaguttiṃ saṃvidahatīti dhammo assā  atthīti dhammikā, rakkhā ca āvaraṇañca gutti ca rakkhāvaraṇagutti. tattha ‘‘paraṃ rakkhanto attānaṃ rakkhatī’’ti vacanato khantiādayo rakkhā. vuttañhetaṃ – ‘‘kathañca, bhikkhave, paraṃ rakkhanto attānaṃ rakkhati. khantiyā avihiṃsāya mettacittatāya anuddayāyā’’ti (saṃ॰ ni॰ 5.385). nivāsanapārupanagehādīni āvaraṇaṃ. corādiupaddavanivāraṇatthaṃ gopāyanā gutti. taṃ sabbampi suṭṭhu vidahati pavatteti ṭhapetīti attho.
idāni  yattha sā saṃvidahitabbā, taṃ dassento antojanasmintiādimāha. tatrāyaṃ saṅkhepattho – antojanasaṅkhātaṃ puttadāraṃ sīlasaṃvare patiṭṭhāpento vatthagandhamālādīni cassa dadamāno sabbopaddave cassa nivārayamāno dhammikaṃ rakkhāvaraṇaguttiṃ saṃvidahati nāma. khattiyādīsupi eseva nayo. ayaṃ pana viseso – abhisittakhattiyā bhadraassājānīyādiratanasampadānenapi  upagaṇhitabbā, anuyantā khattiyā tesaṃ anurūpayānavāhanasampadānenapi paritosetabbā, balakāyo kālaṃ anatikkametvā bhattavetanasampadānenapi anuggahetabbo, brāhmaṇā annapānavatthādinā deyyadhammena, gahapatikā bhattabījanaṅgalabalibaddādisampadānena, tathā nigamavāsino negamā janapadavāsino ca jānapadā. samitapāpabāhitapāpā pana samaṇabrāhmaṇā samaṇaparikkhārasampadānena sakkātabbā, migapakkhino abhayadānena samassāsetabbā.
dhammeneva cakkaṃ vattetīti dasakusalakammapathadhammeneva cakkaṃ pavatteti. taṃ hoti cakkaṃ appaṭivattiyanti taṃ tena evaṃ pavattitaṃ āṇācakkaṃ appaṭivattiyaṃ hoti. kenaci  manussabhūtenāti devatā nāma attanā icchiticchitameva karonti, tasmā tā aggaṇhitvā ‘‘manussabhūtenā’’ti vuttaṃ. paccatthikenāti paṭiatthikena, paṭisattunāti attho. dhammikoti cakkavattī dasakusalakammapathavasena dhammiko, tathāgato pana navalokuttaradhammavasena. dhammarājāti navahi lokuttaradhammehi mahājanaṃ rañjetīti dhammarājā. dhammaṃyevāti navalokuttaradhammameva nissāya tameva sakkaronto taṃ garukaronto taṃ apacāyamāno. sovassa dhammo abbhuggataṭṭhena dhajoti dhammaddhajo. sovassa ketūti dhammaketu. tameva adhipatiṃ jeṭṭhakaṃ katvā viharatīti dhammādhipateyyo. dhammikaṃ rakkhāvaraṇaguttinti lokiyalokuttaradhammadāyikarakkhañca āvaraṇañca guttiñca. saṃvidahatīti ṭhapeti paññapeti. evarūpanti tividhaṃ kāyaduccaritaṃ na sevitabbaṃ, sucaritaṃ sevitabbanti evaṃ sabbattha attho veditabbo. saṃvidahitvāti ṭhapetvā kathetvā. dhammeneva anuttaraṃ dhammacakkaṃ pavattetīti navalokuttaradhammeneva asadisaṃ dhammacakkaṃ pavatteti. taṃ hoti cakkaṃ appaṭivattiyanti taṃ evaṃ pavattitaṃ dhammacakkaṃ etesu samaṇādīsu ekenapi paṭivattetuṃ paṭibāhituṃ na sakkā. sesaṃ sabbattha uttānamevāti.
5. sacetanasuttavaṇṇanā
15. pañcame isipataneti buddhapaccekabuddhasaṅkhātānaṃ isīnaṃ dhammacakkappavattanatthāya ceva uposathakaraṇatthāya  ca āgantvā patane, sannipātaṭṭhāneti attho. padanetipi pāṭho, ayameva attho. migadāyeti  migānaṃ abhayatthāya dinne. chahi māsehi chārattūnehīti so kira raññā āṇattadivaseyeva  sabbūpakaraṇāni sajjetvā antevāsikehi saddhiṃ araññaṃ pavisitvā gāmadvāragāmamajjhadevakulasusānādīsu ṭhitarukkhe ceva jhāmapatitasukkharukkhe ca vivajjetvā sampannapadese ṭhite sabbadosavivajjite nābhiaranemīnaṃ anurūpe rukkhe gahetvā taṃ cakkaṃ akāsi. tassa rukkhe vicinitvā gaṇhantassa ceva karontassa ca ettako kālo vītivatto. tena vuttaṃ – ‘‘chahi māsehi chārattūnehī’’ti. nānākaraṇanti nānattaṃ. nesanti na esaṃ. atthesanti atthi esaṃ. abhisaṅkhārassa gatīti payogassa gamanaṃ. ciṅgulāyitvāti paribbhamitvā. akkhāhataṃ maññeti akkhe pavesetvā ṭhapitamiva.
sadosāti sagaṇḍā uṇṇatoṇataṭṭhānayuttā. sakasāvāti pūtisārena ceva pheggunā ca yuttā. kāyavaṅkātiādīni kāyaduccaritādīnaṃ nāmāni. evaṃ papatitāti evaṃ guṇapatanena patitā. evaṃ patiṭṭhitāti evaṃ guṇehi patiṭṭhitā. tattha lokiyamahājanā papatitā nāma, sotāpannādayo patiṭṭhitā nāma. tesupi purimā tayo kilesānaṃ samudācārakkhaṇe papatitā nāma, khīṇāsavā pana ekanteneva patiṭṭhitā nāma. tasmāti yasmā appahīnakāyavaṅkādayo papatanti, pahīnakāyavaṅkādayo patiṭṭhahanti, tasmā. kāyavaṅkādīnaṃ pana evaṃ pahānaṃ veditabbaṃ – pāṇātipāto adinnādānaṃ micchācāro musāvādo pisuṇāvācā micchādiṭṭhīti ime tāva cha sotāpattimaggena pahīyanti, pharusāvācā byāpādoti dve anāgāmimaggena, abhijjhā samphappalāpoti dve arahattamaggenāti.
6. apaṇṇakasuttavaṇṇanā
16. chaṭṭhe apaṇṇakapaṭipadanti aviraddhapaṭipadaṃ ekaṃsapaṭipadaṃ niyyānikapaṭipadaṃ kāraṇapaṭipadaṃ sārapaṭipadaṃ maṇḍapaṭipadaṃ apaccanīkapaṭipadaṃ anulomapaṭipadaṃ  dhammānudhammapaṭipadaṃ paṭipanno hoti, na takkaggāhena vā nayaggāhena vā. evaṃ gahetvā paṭipanno hi bhikkhu vā bhikkhunī vā upāsako vā upāsikā vā manussadevanibbānasampattīhi hāyati parihāyati, apaṇṇakapaṭipadaṃ  paṭipanno pana tāhi sampattīhi na parihāyati. atīte kantāraddhānamaggaṃ paṭipannesu dvīsu satthavāhesu yakkhassa vacanaṃ gahetvā bālasatthavāho saddhiṃ satthena  anayabyasanaṃ patto, yakkhassa vacanaṃ aggahetvā ‘‘udakadiṭṭhaṭṭhāne udakaṃ chaḍḍessāmā’’ti satthake saññāpetvā maggaṃ paṭipanno paṇḍitasatthavāho viya. yaṃ sandhāya vuttaṃ –
‘‘apaṇṇakaṃ ṭhānameke, dutiyaṃ āhu takkikā.
etadaññāya medhāvī, taṃ gaṇhe yadapaṇṇaka’’nti.. (jā॰ 1.1.1).
yoni cassa āraddhā hotīti ettha yonīti khandhakoṭṭhāsassapi kāraṇassapi passāvamaggassapi nāmaṃ. ‘‘catasso kho imā, sāriputta, yoniyo’’tiādīsu (ma॰ ni॰ 1.152) hi khandhakoṭṭhāso yoni nāma. ‘‘yoni hesā bhūmija phalassa adhigamāyā’’tiādīsu (ma॰ ni॰ 3.226) kāraṇaṃ. ‘‘na cāhaṃ brāhmaṇaṃ brūmi, yonijaṃ mattisambhava’’nti (ma॰ ni॰ 2.457; dha॰ pa॰ 396) ca ‘‘tamenaṃ kammajavātā nivattitvā uddhaṃpādaṃ adhosiraṃ samparivattetvā mātu yonimukhe sampaṭipādentī’’ti ca ādīsu passāvamaggo. idha pana kāraṇaṃ adhippetaṃ. āraddhāti paggahitā paripuṇṇā.
āsavānaṃ khayāyāti ettha āsavantīti āsavā, cakkhutopi…pe॰… manatopi sandanti pavattantīti vuttaṃ hoti. dhammato yāva gotrabhu, okāsato yāva bhavaggā savantīti  vā āsavā, ete dhamme etañca okāsaṃ antokaritvā pavattantīti attho. antokaraṇattho hi ayaṃ ākāro. cirapārivāsiyaṭṭhena madirādayo āsavā, āsavā viyātipi āsavā. lokasmimpi hi cirapārivāsikā madirādayo āsavāti vuccanti, yadi ca cirapārivāsiyaṭṭhena āsavā, eteyeva bhavitumarahanti. vuttañhetaṃ – ‘‘purimā, bhikkhave, koṭi na paññāyati avijjāya, ito pubbe avijjā nāhosī’’tiādi (a॰ ni॰ 10.61). āyataṃ vā saṃsāradukkhaṃ savanti pasavantītipi āsavā. purimāni cettha nibbacanāni yattha kilesā āsavāti āgacchanti, tattha yujjanti, pacchimaṃ kammepi. na kevalañca kammakilesāyeva āsavā, apica kho nānappakārā upaddavāpi. suttesu hi ‘‘nāhaṃ, cunda, diṭṭhadhammikānaṃyeva āsavānaṃ saṃvarāya dhammaṃ  desemī’’ti (dī॰ ni॰ 3.182) ettha vivādamūlabhūtā kilesā āsavāti āgatā.
‘‘yena  devūpapatyassa, gandhabbo vā vihaṅgamo.
yakkhattaṃ yena gaccheyyaṃ, manussattañca abbaje.
te mayhaṃ āsavā khīṇā, viddhastā vinaḷīkatā’’ti.. (a॰ ni॰ 4.36) –
ettha tebhūmakaṃ ca kammaṃ avasesā ca akusalā dhammā. ‘‘diṭṭhadhammikānaṃ āsavānaṃ saṃvarāya samparāyikānaṃ āsavānaṃ paṭighātāyā’’ti (pārā॰ 39; a॰ ni॰ 2.202-230) ettha parūpavādavippaṭisāravadhabandhādayo ceva apāyadukkhabhūtā ca nānappakārā upaddavā.
te panete āsavā yattha yathā āgatā, tattha tathā veditabbā. ete hi vinaye tāva ‘‘diṭṭhadhammikānaṃ āsavānaṃ saṃvarāya, samparāyikānaṃ āsavānaṃ paṭighātāyā’’ti (pārā॰ 39; a॰ ni॰ 2.202-230) dvedhā āgatā. saḷāyatane ‘‘tayo me, āvuso, āsavā kāmāsavo bhavāsavo avijjāsavo’’ti (saṃ॰ ni॰ 4.321) tidhā āgatā. aññesu ca suttantesu (cūḷani॰ jatukaṇṇimāṇavapucchāniddeso 69; paṭi॰ ma॰ 1.107) abhidhamme (dha॰ sa॰ 1102-1106; vibha॰ 937) ca teyeva diṭṭhāsavena saha catudhā āgatā. nibbedhikapariyāyena ‘‘atthi, bhikkhave, āsavā nirayagāminiyā, atthi āsavā tiracchānayonigāminiyā, atthi āsavā pettivisayagāminiyā, atthi āsavā manussalokagāminiyā, atthi āsavā devalokagāminiyā’’ti (a॰ ni॰ 6.63) pañcadhā āgatā. kammameva cettha āsavāti vuttaṃ. chakkanipāte ‘‘atthi, bhikkhave, āsavā saṃvarāpahātabbā’’tiādinā (a॰ ni॰ 6.58) nayena chadhā āgatā. sabbāsavapariyāye (ma॰ ni॰ 1.14 ādayo) teyeva dassanena pahātabbehi saddhiṃ sattadhā āgatā. idha pana abhidhammanayena cattāro āsavā adhippetāti veditabbā.
khayāyāti ettha pana āsavānaṃ sarasabhedopi khīṇākāropi maggaphalanibbānānipi ‘‘āsavakkhayo’’ti vuccati. ‘‘yo āsavānaṃ khayo vayo bhedo paribhedo aniccatā antaradhāna’’nti ettha hi āsavānaṃ sarasabhedo ‘‘āsavakkhayo’’ti vutto. ‘‘jānato ahaṃ, bhikkhave, passato  āsavānaṃ khayaṃ vadāmī’’ti (ma॰ ni॰ 1.15; saṃ॰ ni॰ 2.23; itivu॰ 102) ettha  āsavappahānaṃ āsavānaṃ accantakkhayo asamuppādo khīṇākāro natthibhāvo ‘‘āsavakkhayo’’ti vutto.
‘‘sekhassa sikkhamānassa, ujumaggānusārino.
khayasmiṃ paṭhamaṃ ñāṇaṃ, tato aññā anantarā’’ti.. (itivu॰ 62) –
ettha maggo ‘‘āsavakkhayo’’ti vutto. ‘‘āsavānaṃ khayā samaṇo hotī’’ti (ma॰ ni॰ 1.438) ettha phalaṃ.
‘‘paravajjānupassissa, niccaṃ ujjhānasaññino.
āsavā tassa vaḍḍhanti, ārā so āsavakkhayā’’ti.. (dha॰ pa॰ 253) –
ettha nibbānaṃ. imasmiṃ pana sutte phalaṃ sandhāya ‘‘āsavānaṃ khayāyā’’ti āha, arahattaphalatthāyāti attho.
indriyesu guttadvāroti manacchaṭṭhesu indriyesu pihitadvāro. bhojane mattaññūti bhojanasmiṃ pamāṇaññū, paṭiggahaṇaparibhogapaccavekkhaṇamattaṃ jānāti pajānātīti attho. jāgariyaṃ  anuyuttoti rattindivaṃ cha koṭṭhāse katvā pañcasu koṭṭhāsesu jāgaraṇabhāvaṃ anuyutto, jāgaraṇeyeva yuttappayuttoti attho.
evaṃ mātikaṃ ṭhapetvā idāni tameva ṭhapitapaṭipāṭiyā vibhajanto kathañca, bhikkhave, bhikkhūtiādimāha. tattha cakkhunā rūpaṃ disvātiādīnaṃ attho visuddhimagge (visuddhi॰ 1.15) vitthārito, tathā paṭisaṅkhā yoniso āhāraṃ āhāreti neva davāyātiādīnaṃ (visuddhi॰ 1.18). āvaraṇīyehi dhammehīti pañcahi nīvaraṇehi dhammehi. nīvaraṇāni hi cittaṃ āvaritvā tiṭṭhanti, tasmā āvaraṇīyā dhammāti vuccanti. sīhaseyyaṃ kappetīti sīho viya seyyaṃ kappeti. pāde pādaṃ accādhāyāti vāmapādaṃ dakkhiṇapāde atiādhāya. samaṃ ṭhapite hi pāde jāṇukena jāṇukaṃ gopphakena ca gopphakaṃ ghaṭīyati, tato vedanā uṭṭhahanti. tasmā  tassa dosassa parivajjanatthaṃ thokaṃ atikkamitvā esa pādaṃ ṭhapeti. tena vuttaṃ – ‘‘pāde pādaṃ accādhāyā’’ti.
sato  sampajānoti satiyā ceva sampajaññena ca samannāgato. kathaṃ panesa niddāyanto sato sampajāno nāma hotīti? purimappavattivasena. ayaṃ hi caṅkame caṅkamanto niddāya okkamanabhāvaṃ ñatvā pavattamānaṃ kammaṭṭhānaṃ ṭhapetvā mañce vā phalake vā nipanno niddaṃ upagantvā puna pabujjhamāno kammaṭṭhānaṃ ṭhitaṭṭhāne gaṇhantoyeva pabujjhati. tasmā niddāyantopi sato sampajāno nāma hoti. ayaṃ tāva mūlakammaṭṭhāne nayova. pariggahakammaṭṭhānavasenāpi panesa sato sampajāno nāma hoti. kathaṃ? ayaṃ hi caṅkamanto niddāya okkamanabhāvaṃ ñatvā pāsāṇaphalake vā mañce vā dakkhiṇena passena nipajjitvā paccavekkhati – ‘‘acetano kāyo acetane  mañce patiṭṭhito, acetano mañco acetanāya pathaviyā, acetanā pathavī acetane udake, acetanaṃ udakaṃ acetane vāte, acetano vāto acetane ākāse patiṭṭhito. tattha ākāsampi ‘ahaṃ vātaṃ ukkhipitvā ṭhita’nti na jānāti, vātopi ‘ahaṃ ākāse patiṭṭhito’ti na jānāti. tathā vāto na jānāti. ‘ahaṃ udakaṃ ukkhipitvā ṭhito’ti…pe॰… mañco na jānāti, ‘ahaṃ kāyaṃ ukkhipitvā ṭhito’ti, kāyo na jānāti ‘ahaṃ mañce patiṭṭhito’ti. na hi tesaṃ aññamaññaṃ ābhogo vā samannāhāro vā manasikāro vā cetanā vā patthanā vā atthī’’ti. tassa evaṃ paccavekkhato taṃ paccavekkhaṇacittaṃ bhavaṅge otarati. evaṃ niddāyantopi sato sampajāno nāma hotīti.
uṭṭhānasaññaṃ manasikaritvāti ‘‘ettakaṃ ṭhānaṃ gate cande vā tārakāya vā uṭṭhahissāmī’’ti uṭṭhānakālaparicchedikaṃ saññaṃ manasikaritvā, citte ṭhapetvāti attho. evaṃ karitvā sayito hi yathāparicchinneyeva kāle uṭṭhahati.
7. attabyābādhasuttavaṇṇanā
17. sattame attabyābādhāyāti attadukkhāya. parabyābādhāyāti paradukkhāya. kāyasucaritantiādīni pubbabhāge dasakusalakammapathavasena āgatāni, upari pana yāva arahattā avāritāneva.
8. devalokasuttavaṇṇanā
18. aṭṭhame  aṭṭīyeyyāthāti aṭṭā pīḷitā bhaveyyātha. harāyeyyāthāti lajjeyyātha. jiguccheyyāthāti gūthe viya tasmiṃ vacane sañjātajigucchā bhaveyyātha. iti kirāti ettha itīti padasandhibyañjanasiliṭṭhatā, kirāti anussavatthe nipāto. dibbena kira āyunā aṭṭīyathāti evamassa sambandho veditabbo. pageva kho panāti paṭhamataraṃyeva.
9. paṭhamapāpaṇikasuttavaṇṇanā
19. navame pāpaṇikoti āpaṇiko, āpaṇaṃ ugghāṭetvā bhaṇḍavikkāyakassa vāṇijassetaṃ adhivacanaṃ. abhabboti abhājanabhūto. na  sakkaccaṃ kammantaṃ adhiṭṭhātīti yathā adhiṭṭhitaṃ suadhiṭṭhitaṃ hoti, evaṃ sayaṃ attapaccakkhaṃ karonto nādhiṭṭhāti. tattha paccūsakāle padasaddena uṭṭhāya dīpaṃ jāletvā bhaṇḍaṃ pasāretvā anisīdanto pubbaṇhasamayaṃ na sakkaccaṃ kammantaṃ adhiṭṭhāti nāma. ayaṃ hi yaṃ corā rattiṃ bhaṇḍaṃ haritvā ‘‘idaṃ amhākaṃ hatthato vissajjessāmā’’ti āpaṇaṃ gantvā appena agghena denti, yampi bahuverino manussā rattiṃ nagare vasitvā pātova āpaṇaṃ gantvā bhaṇḍaṃ gaṇhanti, yaṃ vā pana janapadaṃ gantukāmā manussā pātova āpaṇaṃ gantvā bhaṇḍaṃ kiṇanti, tappaccayassa lābhassa assāmiko hoti.
aññesaṃ bhojanavelāya pana bhuñjituṃ āgantvā pātova bhaṇḍaṃ paṭisāmetvā gharaṃ gantvā bhuñjitvā niddāyitvā sāyaṃ puna āpaṇaṃ āgacchanto majjhanhikasamayaṃ na sakkaccaṃ kammantaṃ adhiṭṭhāti nāma. so hi yaṃ corā pātova vissajjetuṃ na sampāpuṇiṃsu, divākāle pana paresaṃ asañcārakkhaṇe āpaṇaṃ gantvā appagghena denti, yañca bhojanavelāya puññavanto issarā ‘‘āpaṇato idañcidañca laddhuṃ vaṭṭatī’’ti pahiṇitvā āharāpenti, tappaccayassa lābhassa assāmiko hoti.
yāva yāmabherinikkhamanā pana antoāpaṇe dīpaṃ jālāpetvā anisīdanto sāyanhasamayaṃ na sakkaccaṃ kammantaṃ adhiṭṭhāti nāma. so hi yaṃ  corā pātopi divāpi vissajjetuṃ na sampāpuṇiṃsu, sāyaṃ pana āpaṇaṃ gantvā appagghena denti, tappaccayassa lābhassa assāmiko hoti.
na sakkaccaṃ samādhinimittaṃ adhiṭṭhātīti sakkaccakiriyāya samādhiṃ na samāpajjati. ettha ca pātova cetiyaṅgaṇabodhiyaṅgaṇesu vattaṃ katvā senāsanaṃ pavisitvā yāva bhikkhācāravelā, tāva samāpattiṃ appetvā anisīdanto pubbaṇhasamayaṃ na sakkaccaṃ samādhinimittaṃ adhiṭṭhāti nāma. pacchābhattaṃ pana piṇḍapātapaṭikkanto rattiṭṭhānadivāṭṭhānaṃ  pavisitvā yāva sāyanhasamayā samāpattiṃ appetvā anisīdanto majjhanhikasamayaṃ na sakkaccaṃ samādhinimittaṃ adhiṭṭhāti nāma. sāyaṃ pana cetiyaṃ vanditvā therūpaṭṭhānaṃ katvā senāsanaṃ pavisitvā paṭhamayāmaṃ samāpattiṃ samāpajjitvā anisīdanto sāyanhasamayaṃ na sakkaccaṃ samādhinimittaṃ adhiṭṭhāti nāma. sukkapakkho vuttapaṭipakkhanayeneva veditabbo. apicettha ‘‘samāpattiṃ appetvā’’ti vuttaṭṭhāne samāpattiyā asati vipassanāpi vaṭṭati, samādhinimittanti ca samādhiārammaṇampi vaṭṭatiyeva. vuttampi cetaṃ – ‘‘samādhipi samādhinimittaṃ, samādhārammaṇampi samādhinimitta’’nti.
10. dutiyapāpaṇikasuttavaṇṇanā
20. dasame cakkhumāti paññācakkhunā cakkhumā hoti. vidhuroti visiṭṭhadhuro uttamadhuro ñāṇasampayuttena vīriyena samannāgato. nissayasampannoti avassayasampanno patiṭṭhānasampanno. paṇiyanti vikkāyikabhaṇḍaṃ. ettakaṃ mūlaṃ bhavissati ettako udayoti tasmiṃ ‘‘evaṃ kītaṃ evaṃ vikkāyamāna’’nti vuttapaṇiye yena kayena taṃ kītaṃ, taṃ kayasaṅkhātaṃ mūlaṃ ettakaṃ bhavissati. yo ca tasmiṃ vikkayamāne vikkayo, tasmiṃ vikkaye ettako udayo bhavissati, ettikā vaḍḍhīti attho.
kusalo hoti paṇiyaṃ ketuñca vikketuñcāti sulabhaṭṭhānaṃ gantvā kiṇanto dullabhaṭṭhānaṃ gantvā vikkiṇanto ca ettha kusalo nāma hoti, dasaguṇampi vīsatiguṇampi lābhaṃ labhati.
aḍḍhāti  issarā bahunā nikkhittadhanena samannāgatā. mahaddhanāti vaḷañjanakavasena mahaddhanā. mahābhogāti  upabhogaparibhogabhaṇḍena mahābhogā. paṭibaloti kāyabalena ceva ñāṇabalena ca samannāgatattā samattho. amhākañca kālena kālaṃ anuppadātunti amhākañca gahitadhanamūlikaṃ vaḍḍhiṃ kālena kālaṃ anuppadātuṃ. nipatantīti nimantenti. nipātentītipi pāṭho, ayameva attho.
kusalānaṃ dhammānaṃ upasampadāyāti kusaladhammānaṃ sampādanatthāya paṭilābhatthāya. thāmavāti ñāṇathāmena samannāgato. daḷhaparakkamoti thirena ñāṇaparakkamena samannāgato. anikkhittadhuroti ‘‘aggamaggaṃ apāpuṇitvā imaṃ vīriyadhuraṃ na ṭhapessāmī’’ti evaṃ aṭṭhapitadhuro.
bahussutāti ekanikāyādivasena bahu buddhavacanaṃ sutaṃ etesanti bahussutā. āgatāgamāti eko nikāyo eko āgamo nāma, dve nikāyā dve āgamā nāma, pañca nikāyā pañca āgamā nāma, etesu āgamesu yesaṃ ekopi āgamo āgato paguṇo pavattito, te āgatāgamā nāma. dhammadharāti suttantapiṭakadharā. vinayadharāti vinayapiṭakadharā. mātikādharāti dvemātikādharā. paripucchatīti atthānatthaṃ kāraṇākāraṇaṃ pucchati. paripañhatīti ‘‘imaṃ nāma pucchissāmī’’ti aññāti tuleti pariggaṇhāti. sesamettha uttānatthameva.
imasmiṃ  pana sutte paṭhamaṃ paññā āgatā, pacchā vīriyañca kalyāṇamittasevanā ca. tattha paṭhamaṃ arahattaṃ patvā pacchā vīriyaṃ katvā kalyāṇamittā sevitabbāti na evaṃ attho daṭṭhabbo, desanāya nāma heṭṭhimena vā paricchedo hoti uparimena vā dvīhipi vā koṭīhi. idha pana uparimena paricchedo veditabbo. tasmā kathentena paṭhamaṃ kalyāṇamittaüpanissayaṃ dassetvā majjhe vīriyaṃ dassetvā pacchā arahattaṃ kathetabbanti.
rathakāravaggo dutiyo.


3. puggalavaggo
1. samiddhasuttavaṇṇanā
21. tatiyassa  paṭhame jhānaphassaṃ paṭhamaṃ phusati, pacchā nirodhaṃ nibbānaṃ sacchikarotīti kāyasakkhi. diṭṭhantaṃ pattoti diṭṭhippatto. saddahanto vimuttoti saddhāvimutto. khamatīti ruccati. abhikkantataroti atisundarataro. paṇītataroti atipaṇītataro. saddhindriyaṃ adhimattaṃ hotīti samiddhattherassa kira arahattamaggakkhaṇe saddhindriyaṃ dhuraṃ ahosi, sesāni cattāri sahajātindriyāni tasseva parivārāni ahesuṃ. iti thero attanā paṭividdhamaggaṃ kathento evamāha. mahākoṭṭhikattherassa pana arahattamaggakkhaṇe samādhindriyaṃ dhuraṃ ahosi, sesāni cattāri indriyāni tasseva parivārāni ahesuṃ. tasmā sopi samādhindriyaṃ adhimattanti kathento attanā paṭividdhamaggameva kathesi. sāriputtattherassa pana arahattamaggakkhaṇe paññindriyaṃ dhuraṃ ahosi. sesāni cattāri indriyāni tasseva parivārāni ahesuṃ. tasmā sopi paññindriyaṃ adhimattanti kathento attanā paṭividdhamaggameva kathesi.
na  khvetthāti na kho ettha. ekaṃsena byākātunti ekantena byākarituṃ. arahattāya paṭipannoti arahattamaggasamaṅgiṃ dasseti. evametasmiṃ sutte tīhipi therehi attanā paṭividdhamaggova kathito, sammāsambuddho pana bhummantareneva kathesi.
2. gilānasuttavaṇṇanā
22. dutiye sappāyānīti hitāni vuddhikarāni. patirūpanti anucchavikaṃ. neva vuṭṭhāti tamhā ābādhāti iminā atekicchena vātāpamārādinā rogena samannāgato niṭṭhāpattagilāno kathito. vuṭṭhāti tamhā ābādhāti iminā khipitakakacchutiṇapupphakajarādibhedo appamattaābādho kathito. labhanto sappāyāni bhojanāni no alabhantoti iminā pana yesaṃ paṭijagganena phāsukaṃ hoti, sabbepi te ābādhā kathitā. ettha ca patirūpo upaṭṭhāko nāma  gilānupaṭṭhākaaṅgehi samannāgato paṇḍito dakkho analaso veditabbo. gilānupaṭṭhāko anuññātoti bhikkhusaṅghena dātabboti anuññāto. tasmiñhi gilāne attano dhammatāya yāpetuṃ asakkonte bhikkhusaṅghena  tassa bhikkhuno eko bhikkhu ca sāmaṇero ca ‘‘imaṃ paṭijaggathā’’ti apaloketvā dātabbā. yāva pana te taṃ paṭijagganti, tāva gilānassa ca tesañca dvinnaṃ yenattho, sabbaṃ bhikkhusaṅghasseva bhāro.
aññepi gilānā upaṭṭhātabbāti itarepi dve gilānā upaṭṭhāpetabbā. kiṃ kāraṇā? yopi hi niṭṭhapattagilāno, so anupaṭṭhiyamāno ‘‘sace maṃ paṭijaggeyyuṃ, phāsukaṃ me bhaveyya. na kho pana maṃ paṭijaggantī’’ti manopadosaṃ katvā apāye nibbatteyya. paṭijaggiyamānassa panassa evaṃ hoti ‘‘bhikkhusaṅghena yaṃ kātabbaṃ, taṃ kataṃ. mayhaṃ pana kammavipāko īdiso’’ti. so bhikkhusaṅghe mettaṃ  paccupaṭṭhāpetvā sagge nibbattissati. yo pana appamattakena byādhinā samannāgato labhantopi alabhantopi vuṭṭhātiyeva, tassa vināpi bhesajjena vūpasamanabyādhi bhesajje kate khippataraṃ vūpasammati. so tato buddhavacanaṃ vā uggaṇhituṃ sakkhissati, samaṇadhammaṃ vā kātuṃ sakkhissati. iminā kāraṇena ‘‘aññepi gilānā upaṭṭhātabbā’’ti vuttaṃ.
neva okkamatīti neva pavisati. niyāmaṃ kusalesu dhammesu sammattanti kusalesu dhammesu magganiyāmasaṅkhātaṃ sammattaṃ. iminā padaparamo puggalo kathito. dutiyavārena ugghaṭitaññū gahito sāsane nālakattherasadiso buddhantare ekavāraṃ paccekabuddhānaṃ santike ovādaṃ labhitvā paṭividdhapaccekabodhiñāṇo ca. tatiyavārena vipañcitaññū puggalo kathito, neyyo pana tannissitova hoti.
dhammadesanā anuññātāti māsassa aṭṭha vāre dhammakathā anuññātā. aññesampi dhammo desetabboti itaresampi dhammo kathetabbo. kiṃ kāraṇā? padaparamassa hi imasmiṃ attabhāve dhammaṃ paṭivijjhituṃ asakkontassāpi anāgate paccayo bhavissati. yo pana tathāgatassa rūpadassanaṃ labhantopi alabhantopi dhammavinayañca savanāya labhantopi alabhantopi dhammaṃ abhisameti, so alabhanto tāva abhisameti. labhanto pana khippameva abhisamessatīti iminā kāraṇena  tesaṃ dhammo desetabbo. tatiyassa pana punappunaṃ desetabbova.
3. saṅkhārasuttavaṇṇanā
23. tatiye  sabyābajjhanti sadukkhaṃ. kāyasaṅkhāranti kāyadvāre cetanārāsiṃ. abhisaṅkharotīti āyūhati rāsiṃ karoti piṇḍaṃ karoti. vacīmanodvāresupi eseva nayo. sabyābajjhaṃ lokanti sadukkhaṃ lokaṃ. sabyābajjhā phassā phusantīti sadukkhā vipākaphassā phusanti. sabyābajjhaṃ  vedanaṃ vediyatīti sadukkhaṃ vipākavedanaṃ vediyati, sābādhaṃ nirassādanti attho. seyyathāpi sattā nerayikāti yathā niraye nibbattasattā ekantadukkhaṃ vedanaṃ vediyanti, evaṃ vediyatīti attho. kiṃ pana tattha upekkhāvedanā natthīti? atthi, dukkhavedanāya pana balavabhāvena sā abbohārikaṭṭhāne ṭhitā. iti nirayova nirayassa upamaṃ katvā āhaṭo. tatra paṭibhāgaüpamā nāma kira esā.
seyyathāpi devā subhakiṇhāti idhāpi devalokova devalokassa upamaṃ katvā āhaṭo. yasmā pana heṭṭhimesu brahmalokesu sappītikajjhānavipāko vattati, subhakiṇhesu nippītiko ekantasukhova, tasmā te aggahetvā subhakiṇhāva kathitā. iti ayampi tatra paṭibhāgaüpamā nāmāti veditabbā.
vokiṇṇasukhadukkhanti vomissakasukhadukkhaṃ. seyyathāpi manussāti manussānaṃ hi kālena sukhaṃ hoti, kālena dukkhaṃ. ekacce ca devāti kāmāvacaradevā. tesampi kālena sukhaṃ hoti, kālena dukkhaṃ. tesaṃ hi hīnatarānaṃ mahesakkhatarā devatā disvā āsanā vuṭṭhātabbaṃ hoti, maggā ukkamitabbaṃ, pārutavatthaṃ apanetabbaṃ, añjalikammaṃ kātabbanti taṃ sabbampi dukkhaṃ nāma hoti. ekacce ca vinipātikāti vemānikapetā. te hi kālena sampattiṃ anubhavanti kālena kammanti vokiṇṇasukhadukkhāva honti. iti imasmiṃ sutte tīṇi sucaritāni lokiyalokuttaramissakāni kathitānīti veditabbāni.
4. bahukārasuttavaṇṇanā
24. catutthe  tayome, bhikkhave, puggalāti tayo ācariyapuggalā. puggalassa  bahukārāti antevāsikapuggalassa bahūpakārā. buddhanti sabbaññubuddhaṃ. saraṇaṃ gato hotīti avassayaṃ  gato hoti. dhammanti satantikaṃ navalokuttaradhammaṃ. saṅghanti aṭṭhaariyapuggalasamūhaṃ. idañca pana saraṇagamanaṃ aggahitasaraṇapubbassa akatābhinivesassa vasena vuttaṃ. iti imasmiṃ sutte saraṇadāyako sotāpattimaggasampāpako arahattamaggasampāpakoti tayo ācariyā bahukārāti āgatā, pabbajjādāyako buddhavacanadāyako kammavācācariyo sakadāgāmimaggasampāpako anāgāmimaggasampāpakoti ime ācariyā na āgatā, kiṃ ete na bahukārāti? no, na bahukārā. ayaṃ pana desanā duvidhena paricchinnā. tasmā sabbepete bahukārā. tesu saraṇagamanasmiṃyeva akatābhiniveso vaṭṭati, catupārisuddhisīlakasiṇaparikammavipassanāñāṇāni pana paṭhamamaggasannissitāni honti, upari dve maggā ca phalāni ca arahattamaggasannissitānīti veditabbāni.
iminā puggalenāti iminā antevāsikapuggalena. na suppatikāraṃ vadāmīti patikāraṃ kātuṃ na sukaranti vadāmi. abhivādanādīsu anekasatavāraṃ anekasahassavārampi hi pañcapatiṭṭhitena nipatitvā vandanto āsanā vuṭṭhāya paccuggacchanto diṭṭhadiṭṭhakkhaṇe añjaliṃ paggaṇhanto anucchavikaṃ sāmīcikammaṃ karonto divase divase cīvarasataṃ cīvarasahassaṃ piṇḍapātasataṃ piṇḍapātasahassaṃ dadamāno cakkavāḷapariyantena sabbaratanamayaṃ āvāsaṃ karonto sappinavanītādinānappakāraṃ bhesajjaṃ anuppadajjamāno neva sakkoti ācariyena katassa patikāraṃ nāma kātunti evamattho veditabbo.
5. vajirūpamasuttavaṇṇanā
25. pañcame arukūpamacittoti purāṇavaṇasadisacitto. vijjūpamacittoti ittarakālobhāsanena vijjusadisacitto. vajirūpamacittoti  kilesānaṃ  mūlaghātakaraṇasamatthatāya vajirena sadisacitto. abhisajjatīti laggati. kuppatīti kopavasena kuppati. byāpajjatīti pakatibhāvaṃ pajahati, pūtiko hoti. patitthīyatīti thinabhāvaṃ thaddhabhāvaṃ āpajjati. kopanti dubbalakodhaṃ. dosanti dussanavasena tato balavataraṃ. appaccayanti atuṭṭhākāraṃ domanassaṃ. duṭṭhārukoti purāṇavaṇo. kaṭṭhenāti daṇḍakakoṭiyā. kaṭhalenāti kapālena. āsavaṃ detīti aparāparaṃ savati. purāṇavaṇo hi attano dhammatāyeva pubbaṃ lohitaṃ yūsanti imāni tīṇi savati, ghaṭṭito pana tāni adhikataraṃ savati.
evameva  khoti ettha idaṃ opammasaṃsandanaṃ – duṭṭhāruko viya hi kodhanapuggalo, tassa attano dhammatāya savanaṃ viya kodhanassapi attano dhammatāya uddhumātassa viya caṇḍikatassa caraṇaṃ, kaṭṭhena vā kaṭhalāya vā ghaṭṭanaṃ viya appamattaṃ vacanaṃ, bhiyyosomattāya savanaṃ viya ‘‘mādisaṃ nāma esa evaṃ vadatī’’ti bhiyyosomattāya uddhumāyanabhāvo daṭṭhabbo.
rattandhakāratimisāyanti rattiṃ cakkhuviññāṇuppattinivāraṇena andhabhāvakaraṇe bahalatame. vijjantarikāyāti vijjuppattikkhaṇe. idhāpi idaṃ opammasaṃsandanaṃ – cakkhumā puriso viya hi yogāvacaro daṭṭhabbo, andhakāraṃ viya sotāpattimaggavajjhā kilesā, vijjusañcaraṇaṃ viya sotāpattimaggañāṇassa uppattikālo, vijjantarikāya cakkhumato purisassa samantā rūpadassanaṃ viya  sotāpattimaggakkhaṇe nibbānadassanaṃ, puna andhakārāvattharaṇaṃ viya sakadāgāmimaggavajjhā kilesā, puna vijjusañcaraṇaṃ viya sakadāgāmimaggañāṇassa uppādo, vijjantarikāya cakkhumato purisassa samantā rūpadassanaṃ viya sakadāgāmimaggakkhaṇe nibbānadassanaṃ, puna andhakārāvattharaṇaṃ viya anāgāmimaggavajjhā kilesā, puna vijjusañcaraṇaṃ viya anāgāmimaggañāṇassa uppādo, vijjantarikāya cakkhumato purisassa samantā rūpadassanaṃ viya anāgāmimaggakkhaṇe nibbānadassanaṃ veditabbaṃ.
vajirūpamacittatāyapi  idaṃ opammasaṃsandanaṃ – vajiraṃ viya hi arahattamaggañāṇaṃ daṭṭhabbaṃ, maṇigaṇṭhipāsāṇagaṇṭhi viya arahattamaggavajjhā kilesā, vajirassa maṇigaṇṭhimpi vā pāsāṇagaṇṭhimpi vā vinivijjhitvā agamanabhāvassa natthitā viya arahattamaggañāṇena acchejjānaṃ kilesānaṃ natthibhāvo, vajirena nibbiddhavedhassa puna apatipūraṇaṃ viya arahattamaggena chinnānaṃ kilesānaṃ puna anuppādo daṭṭhabboti.
6. sevitabbasuttavaṇṇanā
26. chaṭṭhe sevitabboti upasaṅkamitabbo. bhajitabboti allīyitabbo. payirupāsitabboti santike nisīdanavasena punappunaṃ upāsitabbo. sakkatvā garuṃ katvāti sakkārañceva garukārañca katvā. hīno hoti sīlenātiādīsu upādāyupādāya hīnatā veditabbā. tattha yo hi pañca sīlāni rakkhati, so dasa sīlāni rakkhantena na sevitabbo. yo dasa sīlāni rakkhati, so catupārisuddhisīlaṃ rakkhantena na sevitabbo. aññatra anuddayā aññatra anukampāti ṭhapetvā anuddayañca anukampañca. attano atthāyeva hi evarūpo puggalo na sevitabbo, anuddayānukampāvasena pana taṃ upasaṅkamituṃ vaṭṭati.
sīlasāmaññagatānaṃ satanti sīlena samānabhāvaṃ gatānaṃ santānaṃ. sīlakathā  ca no bhavissatīti evaṃ samānasīlānaṃ amhākaṃ sīlameva ārabbha kathā bhavissati. sā ca no pavattinī bhavissatīti sā ca amhākaṃ kathā divasampi kathentānaṃ pavattissati na paṭihaññissati. sā ca no phāsu bhavissatīti sā ca divasampi pavattamānā sīlakathā amhākaṃ phāsuvihāro sukhavihāro bhavissati. samādhipaññākathāsupi eseva nayo.
sīlakkhandhanti sīlarāsiṃ. tattha tattha paññāya anuggahessāmīti ettha sīlassa asappāye anupakāradhamme vajjetvā sappāye upakāradhamme sevanto tasmiṃ tasmiṃ ṭhāne sīlakkhandhaṃ paññāya anuggaṇhāti nāma. samādhipaññākkhandhesupi eseva nayo. nihīyatīti attano hīnataraṃ puggalaṃ sevanto khāraparissāvane āsittaüdakaṃ viya satataṃ samitaṃ hāyati parihāyati. tulyasevīti attanā samānasevī. seṭṭhamupanamanti seṭṭhaṃ  puggalaṃ oṇamanto. udeti khippanti khippameva vaḍḍhati. tasmā attano uttariṃ bhajethāti yasmā seṭṭhaṃ puggalaṃ upanamanto udeti khippaṃ, tasmā attano uttaritaraṃ visiṭṭhataraṃ bhajetha.
7. jigucchitabbasuttavaṇṇanā
27. sattame jigucchitabboti gūthaṃ viya jigucchitabbo. atha kho nanti atha kho assa. kittisaddoti kathāsaddo. evameva khoti ettha gūthakūpo viya dussīlyaṃ daṭṭhabbaṃ. gūthakūpe patitvā ṭhito dhammaniahi viya dussīlapuggalo. gūthakūpato uddhariyamānena tena ahinā purisassa sarīraṃ āruḷhenāpi adaṭṭhabhāvo viya dussīlaṃ sevamānassāpi tassa kiriyāya akaraṇabhāvo. sarīraṃ gūthena makkhetvā  ahinā gatakālo viya dussīlaṃ sevamānassa pāpakittisaddaabbhuggamanakālo veditabbo.
tindukālātanti tindukarukkhaalātaṃ. bhiyyosomattāya cicciṭāyatīti taṃ hi jhāyamānaṃ pakatiyāpi  papaṭikāyo muñcantaṃ cicciṭāti ‘‘ciṭiciṭā’’ti saddaṃ karoti, ghaṭṭitaṃ pana adhimattaṃ karotīti attho. evameva khoti evamevaṃ kodhano attano dhammatāyapi uddhato caṇḍikato hutvā carati, appamattakaṃ pana vacanaṃ sutakāle ‘‘mādisaṃ nāma evaṃ vadati evaṃ vadatī’’ti atirekataraṃ uddhato caṇḍikato hutvā carati. gūthakūpoti gūthapuṇṇakūpo, gūtharāsiyeva vā. opammasaṃsandanaṃ panettha purimanayeneva veditabbaṃ. tasmā evarūpo puggalo ajjhupekkhitabbo na sevitabboti yasmā kodhano atiseviyamāno atiupasaṅkamiyamānopi kujjhatiyeva, ‘‘kiṃ iminā’’ti paṭikkamantepi kujjhatiyeva. tasmā palālaggi viya ajjhupekkhitabbo na sevitabbo na bhajitabbo. kiṃ vuttaṃ hoti? yo hi palālaggiṃ atiupasaṅkamitvā tappati, tassa sarīraṃ jhāyati. yo atipaṭikkamitvā tappati, tassa sītaṃ na vūpasammati. anupasaṅkamitvā apaṭikkamitvā pana majjhattabhāvena tappantassa sītaṃ vūpasammati, tasmā palālaggi viya kodhano puggalo majjhattabhāvena  ajjhupekkhitabbo, na sevitabbo na bhajitabbo na payirupāsitabbo.
kalyāṇamittoti sucimitto. kalyāṇasahāyoti sucisahāyo. sahāyā nāma sahagāmino saddhiṃcarā. kalyāṇasampavaṅkoti kalyāṇesu sucipuggalesu sampavaṅko, tanninnatappoṇatappabbhāramānasoti attho.
8. gūthabhāṇīsuttavaṇṇanā
28. aṭṭhame gūthabhāṇīti yo gūthaṃ viya duggandhakathaṃ katheti. pupphabhāṇīti  yo pupphāni viya sugandhakathaṃ katheti. madhubhāṇīti yo madhu viya madhurakathaṃ katheti. sabhaggatoti sabhāya ṭhito. parisaggatoti gāmaparisāya ṭhito. ñātimajjhagatoti ñātīnaṃ majjhe ṭhito. pūgamajjhagatoti seṇīnaṃ majjhe ṭhito. rājakulamajjhagatoti rājakulassa majjhe mahāvinicchaye ṭhito. abhinītoti pucchanatthāyānīto. sakkhipuṭṭhoti sakkhiṃ katvā pucchito. ehambho purisāti ālapanametaṃ. attahetu vā parahetu vāti attano vā parassa vā hatthapādādihetu vā dhanahetu vā. āmisakiñcikkhahetu vāti ettha āmisanti lañjo adhippeto. kiñcikkhanti yaṃ vā taṃ vā appamattakaṃ antamaso tittiriyavaṭṭakasappipiṇḍanavanītapiṇḍādimattakassa lañjassa hetūti attho. sampajānamusā bhāsitā hotīti jānantoyeva musāvādaṃ kattā hoti.
nelāti  elaṃ vuccati doso, nāssa elanti nelā, niddosāti attho. ‘‘nelaṅgo setapacchādo’’ti (udā॰ 65) ettha vuttasīlaṃ viya. kaṇṇasukhāti byañjanamadhuratāya kaṇṇānaṃ sukhā, sūcivijjhanaṃ viya kaṇṇasūlaṃ na janeti. atthamadhuratāya sakalasarīre kopaṃ ajanetvā pemaṃ janetīti pemanīyā. hadayaṃ gacchati appaṭihaññamānā sukhena cittaṃ pavisatīti hadayaṅgamā. guṇaparipuṇṇatāya pure bhavāti porī. pure saṃvaḍḍhanārī viya sukumārātipi porī. purassa esātipi porī. purassa esāti nagaravāsīnaṃ kathāti attho. nagaravāsino  hi yuttakathā honti, pitimattaṃ pitāti, mātimattaṃ mātāti, bhātimattaṃ bhātāti vadanti. evarūpī kathā bahuno janassa kantā hotīti bahujanakantā. kantabhāveneva bahuno janassa manāpā cittavuddhikarāti bahujanamanāpā.
9. andhasuttavaṇṇanā
29. navame cakkhu na hotīti paññācakkhu na hoti. phātiṃ kareyyāti phītaṃ vaḍḍhitaṃ kareyya. sāvajjānavajjeti sadosaniddose. hīnappaṇīteti adhamuttame. kaṇhasukkasappaṭibhāgeti kaṇhasukkāyeva aññamaññaṃ paṭibāhanato paṭipakkhavasena sappaṭibhāgāti vuccanti. ayaṃ panettha saṅkhepo – kusale dhamme ‘‘kusalā dhammā’’ti jāneyya, akusale dhamme ‘‘akusalā dhammā’’ti jāneyya. sāvajjādīsupi eseva nayo. kaṇhasukkasappaṭibhāgesu pana kaṇhadhamme ‘‘sukkasappaṭibhāgā’’ti jāneyya, sukkadhamme ‘‘kaṇhasappaṭibhāgā’’ti yena paññācakkhunā jāneyya, tathārūpampissa cakkhu na hotīti. iminā nayena sesavāresupi attho veditabbo.
na ceva bhogā tathārūpāti tathājātikā bhogāpissa na honti. na ca puññāni kubbatīti puññāni ca na karoti. ettāvatā bhoguppādanacakkhuno ca puññakaraṇacakkhuno ca abhāvo vutto. ubhayattha kaliggāhoti idhaloke ca paraloke cāti ubhayasmimpi aparaddhaggāho, parājayaggāho hotīti attho. atha vā ubhayattha kaliggāhoti ubhayesampi diṭṭhadhammikasamparāyikānaṃ atthānaṃ kaliggāho, parājayaggāhoti attho. dhammādhammenāti dasakusalakammapathadhammenapi dasaakusalakammapathaadhammenapi. saṭhoti kerāṭiko. bhogāni pariyesatīti bhoge gavesati. theyyena  kūṭakammena, musāvādena cūbhayanti theyyādīsu ubhayena pariyesatīti attho. kathaṃ? theyyena kūṭakammena ca pariyesati, theyyena musāvādena ca pariyesati, kūṭakammena musāvādena ca pariyesati. saṅghātunti saṅgharituṃ. dhammaladdhehīti dasakusalakammapathadhammaṃ akopetvā laddhehi. uṭṭhānādhigatanti vīriyena  adhigataṃ. abyagghamānasoti nibbicikicchacitto. bhaddakaṃ ṭhānanti seṭṭhaṃ devaṭṭhānaṃ. na socatīti yasmiṃ ṭhāne antosokena na socati.
10. avakujjasuttavaṇṇanā
30. dasame avakujjapaññoti adhomukhapañño. ucchaṅgapaññoti ucchaṅgasadisapañño. puthupaññoti vitthārikapañño. ādikalyāṇantiādīsu ādīti pubbapaṭṭhapanā. majjhanti kathāvemajjhaṃ. pariyosānanti sanniṭṭhānaṃ. itissa te dhammaṃ kathentā pubbapaṭṭhapanepi kalyāṇaṃ bhaddakaṃ anavajjameva katvā kathenti, vemajjhepi pariyosānepi. ettha ca atthi desanāya ādimajjhapariyosānāni, atthi sāsanassa. tattha desanāya tāva catuppadikagāthāya paṭhamapadaṃ ādi, dve padāni majjhaṃ, avasānapadaṃ pariyosānaṃ. ekānusandhikassa suttassa nidānaṃ ādi, anusandhi majjhaṃ, idamavocāti appanā pariyosānaṃ. anekānusandhikassa paṭhamo anusandhi ādi, tato paraṃ eko vā aneke vā majjhaṃ, pacchimo pariyosānaṃ. ayaṃ tāva desanāya nayo. sāsanassa pana sīlaṃ ādi, samādhi majjhaṃ, vipassanā pariyosānaṃ. samādhi vā ādi, vipassanā majjhaṃ, maggo pariyosānaṃ. vipassanā vā ādi, maggo majjhaṃ, phalaṃ pariyosānaṃ. maggo vā ādi, phalaṃ majjhaṃ, nibbānaṃ pariyosānaṃ. dve dve vā kayiramāne sīlasamādhayo ādi, vipassanāmaggā majjhaṃ, phalanibbānāni pariyosānaṃ.
sātthanti  sātthakaṃ katvā desenti. sabyañjananti akkharapāripūriṃ katvā desenti. kevalaparipuṇṇanti sakalaparipuṇṇaṃ anūnaṃ katvā desenti. parisuddhanti parisuddhaṃ nijjaṭaṃ niggaṇṭhiṃ katvā desenti. brahmacariyaṃ pakāsentīti evaṃ desentā ca seṭṭhacariyabhūtaṃ sikkhattayasaṅgahitaṃ ariyaṃ aṭṭhaṅgikaṃ maggaṃ pakāsenti. neva ādiṃ manasi karotīti neva pubbapaṭṭhapanaṃ manasi karoti.
kumbhoti ghaṭo. nikujjoti adhomukho ṭhapito. evameva khoti ettha kumbho nikujjo viya avakujjapañño puggalo daṭṭhabbo, udakāsiñcanakālo  viya dhammadesanāya laddhakālo, udakassa  vivaṭṭanakālo viya tasmiṃ āsane nisinnassa uggahetuṃ asamatthakālo, udakassa asaṇṭhānakālo viya vuṭṭhahitvā asallakkhaṇakālo veditabbo.
ākiṇṇānīti pakkhittāni. satisammosāya pakireyyāti muṭṭhassatitāya vikireyya. evameva khoti ettha ucchaṅgo viya ucchaṅgapañño puggalo daṭṭhabbo, nānākhajjakāni viya nānappakāraṃ buddhavacanaṃ, ucchaṅge nānākhajjakāni khādantassa nisinnakālo viya tasmiṃ āsane nisinnassa uggaṇhanakālo, vuṭṭhahantassa satisammosā pakiraṇakālo viya tasmā āsanā vuṭṭhāya gacchantassa asallakkhaṇakālo veditabbo.
ukkujjoti uparimukho ṭhapito. saṇṭhātīti patiṭṭhahati. evameva khoti ettha uparimukho ṭhapito kumbho viya puthupañño puggalo daṭṭhabbo, udakassa āsittakālo viya desanāya  laddhakālo, udakassa saṇṭhānakālo viya tattha nisinnassa uggaṇhanakālo, no vivaṭṭanakālo viya vuṭṭhāya gacchantassa sallakkhaṇakālo veditabbo.
dummedhoti nippañño. avicakkhaṇoti saṃvidahanapaññāya rahito. gantāti gamanasīlo. seyyo etena vuccatīti etasmā puggalā uttaritaroti vuccati. dhammānudhammappaṭipannoti navalokuttaradhammassa anudhammaṃ saha sīlena pubbabhāgapaṭipadaṃ paṭipanno. dukkhassāti vaṭṭadukkhassa. antakaro siyāti koṭikaro paricchedakaro parivaṭumakaro bhaveyyāti.
puggalavaggo tatiyo.


4. devadūtavaggo
1. sabrahmakasuttavaṇṇanā
31. catutthassa  paṭhame ajjhāgāreti sake ghare. pūjitā hontīti yaṃ ghare atthi, tena paṭijaggitā gopitā honti. iti mātāpitupūjakāni kulāni mātāpitūhi sabrahmakānīti pakāsetvā idāni nesaṃ  sapubbācariyakādibhāvaṃ pakāsento sapubbācariyakānītiādimāha. tattha brahmātiādīni tesaṃ brahmādibhāvasādhanatthaṃ vuttāni. bahukārāti puttānaṃ bahūpakārā. āpādakāti jīvitassa āpādakā. puttakānaṃ hi mātāpitūhi jīvitaṃ āpāditaṃ pālitaṃ ghaṭitaṃ anuppabandhena pavattitaṃ. posakāti hatthapāde vaḍḍhetvā hadayalohitaṃ pāyetvā posetāro. imassa lokassa dassetāroti puttānaṃ hi imasmiṃ loke iṭṭhāniṭṭhārammaṇassa  dassanaṃ nāma mātāpitaro nissāya jātanti imassa lokassa dassetāro nāma.
brahmāti mātāpitaroti seṭṭhādhivacanaṃ. yathā brahmuno catasso bhāvanā avijahitā honti mettā karuṇā muditā upekkhāti, evameva mātāpitūnaṃ puttakesu catasso bhāvanā avijahitā honti. tā tasmiṃ tasmiṃ kāle veditabbā – kucchigatasmiṃ hi dārake ‘‘kadā nu kho puttakaṃ arogaṃ paripuṇṇaṅgapaccaṅgaṃ passissāmā’’ti mātāpitūnaṃ mettacittaṃ uppajjati. yadā panesa mando uttānaseyyako ūkāhi vā maṅkulādīhi pāṇakehi daṭṭho dukkhaseyyāya vā pana pīḷito parodati viravati, tadāssa saddaṃ sutvā mātāpitūnaṃ kāruññaṃ uppajjati, ādhāvitvā vidhāvitvā kīḷanakāle pana lobhanīyavayasmiṃ vā ṭhitakāle dārakaṃ oloketvā mātāpitūnaṃ cittaṃ sappimaṇḍe pakkhittasatavihatakappāsapicupaṭalaṃ viya mudukaṃ hoti āmoditaṃ pamoditaṃ, tadā tesaṃ muditā labbhati. yadā panesa putto dārābharaṇaṃ paccupaṭṭhāpetvā pāṭiyekkaṃ agāraṃ ajjhāvasati, tadā mātāpitūnaṃ ‘‘sakkoti dāni no puttako attano dhammatāya yāpetu’’nti majjhattabhāvo uppajjati, tasmiṃ kāle upekkhā labbhatīti iminā kāraṇena ‘‘brahmāti mātāpitaro’’ti vuttaṃ.
pubbācariyāti  vuccareti mātāpitaro hi jātakālato paṭṭhāya ‘‘evaṃ nisīda, evaṃ tiṭṭha, evaṃ gaccha, evaṃ saya, evaṃ khāda, evaṃ bhuñja, ayaṃ te, tātāti vattabbo, ayaṃ bhātikāti, ayaṃ bhaginīti, idaṃ nāma kātuṃ vaṭṭati, idaṃ na vaṭṭati, asukaṃ nāma upasaṅkamituṃ vaṭṭati, asukaṃ na vaṭṭatī’’ti gāhāpenti sikkhāpenti. athāparabhāge  aññe ācariyā hatthisippaassasipparathasippadhanusippatharusippamuddāgaṇanādīni sikkhāpenti. añño  saraṇāni deti, añño sīlesu patiṭṭhāpeti, añño pabbājeti, añño buddhavacanaṃ uggaṇhāpeti, añño upasampādeti, añño sotāpattimaggādīni pāpeti. iti sabbepi te pacchācariyā nāma honti, mātāpitaro pana sabbapaṭhamā, tenāha – ‘‘pubbācariyāti vuccare’’ti. tattha vuccareti vuccanti kathiyanti. āhuneyyā ca puttānanti puttānaṃ āhutaṃ pāhutaṃ abhisaṅkhataṃ annapānādiṃ arahanti, anucchavikā taṃ paṭiggahetuṃ. tasmā ‘‘āhuneyyā ca puttāna’’nti vuttaṃ. pajāya anukampakāti paresaṃ pāṇe acchinditvāpi attano pajaṃ paṭijagganti gopāyanti. tasmā ‘‘pajāya anukampakā’’ti vuttaṃ.
namasseyyāti namo kareyya. sakkareyyāti sakkārena paṭimāneyya. idāni taṃ sakkāraṃ dassento ‘‘annenā’’tiādimāha. tattha annenāti yāgubhattakhādanīyena. pānenāti aṭṭhavidhapānena. vatthenāti nivāsanapārupanakena vatthena. sayanenāti mañcapīṭhānuppadānena. ucchādanenāti duggandhaṃ paṭivinodetvā sugandhakaraṇucchādanena. nhāpanenāti sīte uṇhodakena, uṇhe sītodakena gattāni parisiñcitvā nhāpanena. pādānaṃ dhovanenāti uṇhodakasītodakehi pādadhovanena ceva telamakkhanena ca. peccāti paralokaṃ gantvā. sagge pamodatīti idha tāva mātāpitūsu pāricariyaṃ disvā pāricariyakāraṇā taṃ paṇḍitamanussā idheva pasaṃsanti, paralokaṃ pana gantvā sagge ṭhito so mātāpituupaṭṭhāko dibbasampattīhi āmodati pamodatīti.
2. ānandasuttavaṇṇanā
32. dutiye tathārūpoti tathājātiko. samādhipaṭilābhoti cittekaggatālābho. imasmiṃ ca saviññāṇaketi ettha attano ca parassa cāti ubhayesampi kāyo saviññāṇakaṭṭhena ekato katvā imasminti vutto. ahaṅkāramamaṅkāramānānusayāti ahaṅkāradiṭṭhi ca mamaṅkārataṇhā ca mānānusayo  cāti attano ca parassa  ca kilesā. nāssūti na bhaveyyuṃ. bahiddhā ca sabbanimittesūti rūpanimittaṃ, saddanimittaṃ, gandhanimittaṃ, rasanimittaṃ, phoṭṭhabbanimittaṃ, sassatādinimittaṃ, puggalanimittaṃ dhammanimittanti evarūpesu ca bahiddhā sabbanimittesu. cetovimuttiṃ paññāvimuttinti phalasamādhiñceva phalañāṇañca. siyāti bhaveyya.
idhānanda, bhikkhunoti, ānanda, imasmiṃ sāsane bhikkhuno. etaṃ santaṃ etaṃ paṇītanti nibbānaṃ dassento āha. nibbānaṃ hi kilesānaṃ santatāya santaṃ nāma, nibbānaṃ santanti samāpattiṃ appetvāva divasampi nisinnassa cittuppādo santanteva pavattatītipi santaṃ. paṇītanti samāpattiṃ appetvā nisinnassāpi cittuppādo paṇītanteva pavattatīti nibbānaṃ paṇītaṃ nāma. sabbasaṅkhārasamathotiādīnipi tasseva vevacanāni. ‘‘sabbasaṅkhārasamatho’’ti samāpattiṃ appetvā nisinnassa hi divasabhāgampi cittuppādo sabbasaṅkhārasamathoteva pavattati…pe॰… tathā tīsu bhavesu vānasaṅkhātāya taṇhāya abhāvena nibbānanti laddhanāme tasmiṃ samāpattiṃ  appetvā nisinnassa cittuppādo nibbānaṃ nibbānanteva pavattatīti sabbasaṅkhārasamathotiādīni nāmāni labhati. imasmiṃ pana aṭṭhavidhe ābhogasamannāhāre imasmiṃ ṭhāne ekopi labbhati, dvepi sabbepi labbhanteva.
saṅkhāyāti ñāṇena jānitvā. paroparānīti parāni ca oparāni ca. paraattabhāvasakaattabhāvāni hi parāni ca oparāni cāti vuttaṃ hoti. yassāti yassa arahato. iñjitanti rāgiñjitaṃ dosamohamānadiṭṭhikilesaduccaritiñjitanti imāni satta iñjitāni calitāni phanditāni. natthi kuhiñcīti katthaci ekārammaṇepi natthi. santoti paccanīkakilesānaṃ santatāya santo. vidhūmoti kāyaduccaritādidhūmavirahito. anīghoti rāgādiīghavirahito. nirāsoti nittaṇho. atārīti tiṇṇo uttiṇṇo samatikkanto. soti so arahaṃ khīṇāsavo. jātijaranti ettha jātijarāgahaṇeneva byādhimaraṇampi gahitamevāti veditabbaṃ. iti suttantepi gāthāyapi arahattaphalasamāpattiyeva kathitāti.
3. sāriputtasuttavaṇṇanā
33. tatiye  saṃkhittenāti mātikāṭhapanena. vitthārenāti ṭhapitamātikāvibhajanena. saṃkhittavitthārenāti  kāle saṃkhittena kāle vitthārena. aññātāro ca dullabhāti paṭivijjhanakapuggalā pana dullabhā. idaṃ bhagavā ‘‘sāriputtattherassa ñāṇaṃ ghaṭṭemī’’ti adhippāyena kathesi. taṃ sutvā thero kiñcāpi ‘‘ahaṃ, bhante, ājānissāmī’’ti na vadati, adhippāyena pana ‘‘vissatthā tumhe, bhante, desetha, ahaṃ tumhehi desitaṃ dhammaṃ nayasatena nayasahassena paṭivijjhissāmi, mamesa bhāro hotū’’ti satthāraṃ desanāya ussāhento etassa bhagavā kālotiādimāha.
athassa satthā tasmātihāti desanaṃ ārabhi. tattha imasmiñca saviññāṇaketiādi vuttanayameva. acchecchi  taṇhanti maggañāṇasatthena taṇhaṃ chindi. vivattayi saṃyojananti dasavidhampi saṃyojanaṃ samūlakaṃ ubbattetvā chaḍḍesi. sammā mānābhisamayā antamakāsi dukkhassāti sammā upāyena sammā paṭipattiyā navavidhassa mānassa pahānābhisamayena vaṭṭadukkhassa antamakāsi. idañca pana metaṃ, sāriputta, sandhāya bhāsitanti, sāriputta, mayā pārāyane udayapañhe idaṃ phalasamāpattimeva sandhāya etaṃ bhāsitaṃ.
idāni yaṃ taṃ bhagavatā bhāsitaṃ, taṃ dassento pahānaṃ kāmasaññānantiādi āraddhaṃ. udayapañhe ca etaṃ padaṃ ‘‘pahānaṃ kāmacchandāna’’nti (su॰ ni॰ 1112; cūḷani॰ udayamāṇavapucchāniddeso 75) āgataṃ, idha pana aṅguttarabhāṇakehi ‘‘kāmasaññāna’’nti āropitaṃ. tattha byañjanameva nānaṃ, attho pana ekoyeva. kāmasaññānanti kāme ārabbha uppannasaññānaṃ, aṭṭhahi vā lobhasahagatacittehi sahajātasaññānaṃ. domanassāna cūbhayanti etāsañca kāmasaññānaṃ cetasikadomanassānañcāti ubhinnampi pahānaṃ paṭippassaddhipahānasaṅkhātaṃ arahattaphalaṃ aññāvimokkhaṃ pabrūmīti attho. niddese pana ‘‘kāmacchandassa ca domanassassa ca ubhinnaṃ pahānaṃ vūpasamaṃ paṭinissaggaṃ paṭippassaddhiṃ amataṃ nibbāna’’nti (cūḷani॰ udayamāṇavapucchāniddeso 75) vuttaṃ, taṃ atthuddhāravasena vuttaṃ. pahānanti hi khīṇākārasaṅkhāto vūpasamopi vuccati, kilese paṭinissajjanto maggopi, kilesapaṭippassaddhisaṅkhātaṃ phalampi, yaṃ āgamma kilesā pahīyanti, taṃ amataṃ nibbānampi. tasmā tattha tāni padāni āgatāni. ‘‘aññāvimokkhaṃ pabrūmī’’ti vacanato pana arahattaphalameva adhippetaṃ. thinassa  ca panūdanantipi thinassa ca panūdanante uppannattā arahattaphalameva adhippetaṃ. kukkuccānaṃ nivāraṇanti kukkuccanivāraṇassa maggassa anantaraṃ uppannattā phalameva adhippetaṃ.
upekkhāsatisaṃsuddhanti catutthajjhānike phale uppannāya upekkhāya ca satiyā ca saṃsuddhaṃ. dhammatakkapurejavanti dhammatakko vuccati sammāsaṅkappo, so ādito hoti, purato hoti, pubbaṅgamo hoti aññāvimokkhassāti dhammatakkapurejavo. taṃ dhammatakkapurejavaṃ. aññāvimokkhanti aññindriyapariyosāne uppannaṃ vimokkhaṃ, aññāya vā vimokkhaṃ aññāvimokkhaṃ, paññāvimuttanti attho. avijjāya pabhedananti avijjāya pabhedanante uppannattā, avijjāya pabhedanasaṅkhātaṃ vā nibbānaṃ ārabbha uppannattā evaṃladdhanāmaṃ arahattaphalameva. iti sabbehipi imehi pahānantiādīhi padehi arahattaphalameva pakāsitanti veditabbaṃ.
4. nidānasuttavaṇṇanā
34. catutthe nidānānīti kāraṇāni. kammānanti vaṭṭagāmikammānaṃ. lobho nidānaṃ kammānaṃ samudayāyāti lubbhanapalubbhanasabhāvo lobho vaṭṭagāmikammānaṃ samudayāya piṇḍakaraṇatthāya nidānaṃ kāraṇaṃ paccayoti attho. dosoti dussanapadussanasabhāvo doso. mohoti muyhanapamuyhanasabhāvo moho.
lobhapakatanti lobhena pakataṃ, lobhābhibhūtena luddhena hutvā katakammanti attho. lobhato jātanti lobhajaṃ. lobho nidānamassāti lobhanidānaṃ. lobho samudayo assāti lobhasamudayaṃ. samudayoti paccayo, lobhapaccayanti attho. yatthassa attabhāvo nibbattatīti yasmiṃ ṭhāne assa lobhajakammavato  puggalassa attabhāvo nibbattati, khandhā pātubhavanti. tattha taṃ kammaṃ vipaccatīti tesu khandhesu taṃ kammaṃ vipaccati. diṭṭhe vā dhammetiādi yasmā taṃ kammaṃ diṭṭhadhammavedanīyaṃ vā hoti upapajjavedanīyaṃ vā aparapariyāyavedanīyaṃ vā, tasmā taṃ pabhedaṃ dassetuṃ vuttaṃ. sesadvayepi eseva nayo.
akhaṇḍānīti  abhinnāni. apūtīnīti pūtibhāvena abījattaṃ appattāni. avātātapahatānīti  na vātena na ca ātapena hatāni. sārādānīti gahitasārāni sāravantāni na nissārāni. sukhasayitānīti sannicayabhāvena sukhaṃ sayitāni. sukhetteti maṇḍakhette. suparikammakatāya bhūmiyāti naṅgalakasanena ceva aṭṭhadantakena ca suṭṭhu parikammakatāya khettabhūmiyā. nikkhittānīti ṭhapitāni ropitāni. anuppaveccheyyāti anuppaveseyya. vuddhintiādīsu uddhaggamanena vuddhiṃ, heṭṭhā mūlappatiṭṭhānena virūḷhiṃ, samantā vitthārikabhāvena vepullaṃ.
yaṃ panettha diṭṭhe vā dhammetiādi vuttaṃ, tattha asammohatthaṃ imasmiṃ ṭhāne kammavibhatti nāma kathetabbā. suttantikapariyāyena hi ekādasa kammāni vibhattāni. seyyathidaṃ – diṭṭhadhammavedanīyaṃ upapajjavedanīyaṃ aparapariyāyavedanīyaṃ, yaggarukaṃ yabbahulaṃ yadāsannaṃ kaṭattā vā pana kammaṃ, janakaṃ upatthambhakaṃ upapīḷakaṃ upaghātakanti. tattha ekajavanavīthiyaṃ sattasu cittesu kusalā vā akusalā vā paṭhamajavanacetanā diṭṭhadhammavedanīyakammaṃ nāma. taṃ imasmiṃyeva attabhāve vipākaṃ deti  kākavaḷiyapuṇṇaseṭṭhīnaṃ viya kusalaṃ, nandayakkhanandamāṇavakanandagoghātakakokāliyasuppabuddhadevadattaciñcamāṇavikānaṃ viya ca akusalaṃ. tathā asakkontaṃ pana ahosikammaṃ nāma hoti, avipākaṃ sampajjati. taṃ migaluddakopamāya sādhetabbaṃ. yathā hi migaluddakena migaṃ disvā dhanuṃ ākaḍḍhitvā khitto saro sace na virajjhati, taṃ migaṃ tattheva pāteti, atha naṃ migaluddako niccammaṃ katvā khaṇḍākhaṇḍikaṃ chetvā maṃsaṃ ādāya puttadāraṃ tosento gacchati. sace pana virajjhati, migo palāyitvā puna taṃ disaṃ na oloketi. evaṃ sampadamidaṃ daṭṭhabbaṃ. sarassa avirajjhitvā migavijjhanaṃ viya hi diṭṭhadhammavedanīyassa kammassa vipākavārapaṭilābho, avijjhanaṃ viya avipākabhāvāya sampajjananti.
atthasādhikā pana sattamajavanacetanā upapajjavedanīyakammaṃ nāma. taṃ anantare attabhāve vipākaṃ deti. taṃ panetaṃ kusalapakkhe aṭṭhasamāpattivasena, akusalapakkhe pañcānantariyakammavasena veditabbaṃ. tattha aṭṭhasamāpattilābhī ekāya samāpattiyā brahmaloke nibbattati. pañcannampi ānantariyānaṃ kattā ekena kammena niraye nibbattati, sesasamāpattiyo  ca kammāni ca ahosikammabhāvaṃyeva āpajjanti, avipākāni honti. ayampi attho purimaüpamāyayeva dīpetabbo.
ubhinnaṃ  antare pana pañcajavanacetanā aparapariyāyavedanīyakammaṃ nāma. taṃ anāgate yadā okāsaṃ labhati, tadā vipākaṃ deti. sati saṃsārappavattiyā ahosikammaṃ nāma na hoti. taṃ sabbaṃ sunakhaluddakena dīpetabbaṃ. yathā hi sunakhaluddakena migaṃ disvā sunakho vissajjito migaṃ anubandhitvā yasmiṃ ṭhāne pāpuṇāti, tasmiṃ yeva ḍaṃsati; evamevaṃ  idaṃ kammaṃ yasmiṃ ṭhāne okāsaṃ labhati, tasmiṃyeva vipākaṃ deti, tena mutto satto nāma natthi.
kusalākusalesu pana garukāgarukesu yaṃ garukaṃ hoti, taṃ yaggarukaṃ nāma. tadetaṃ kusalapakkhe mahaggatakammaṃ, akusalapakkhe pañcānantariyakammaṃ veditabbaṃ. tasmiṃ sati sesāni kusalāni vā akusalāni vā vipaccituṃ na sakkonti, tadeva duvidhampi paṭisandhiṃ deti. yathā hi sāsapappamāṇāpi sakkharā vā ayaguḷikā vā udakarahade pakkhittā udakapiṭṭhe uplavituṃ na sakkoti, heṭṭhāva pavisati; evameva kusalepi akusalepi yaṃ garukaṃ, tadeva gaṇhitvā gacchati.
kusalākusalesu pana yaṃ bahulaṃ hoti, taṃ yabbahulaṃ nāma. taṃ dīgharattaṃ laddhāsevanavasena veditabbaṃ. yaṃ vā balavakusalakammesu somanassakaraṃ, akusalakammesu santāpakaraṃ, etaṃ yabbahulaṃ nāma. tadetaṃ yathā nāma dvīsu mallesu yuddhabhūmiṃ otiṇṇesu yo balavā, so itaraṃ pātetvā gacchati; evameva itaraṃ dubbalakammaṃ avattharitvā yaṃ āsevanavasena vā bahulaṃ, āsannavasena vā balavaṃ, taṃ vipākaṃ deti, duṭṭhagāmaṇiabhayarañño kammaṃ viya.
so kira cūḷaṅgaṇiyayuddhe parājito vaḷavaṃ āruyha palāyi. tassa cūḷupaṭṭhāko tissāmacco nāma ekakova pacchato ahosi. so ekaṃ aṭaviṃ pavisitvā nisinno jighacchāya bādhayamānāya – ‘‘bhātika tissa, ativiya no jighacchā bādhati, kiṃ karissāmā’’ti āha. atthi, deva, mayā sāṭakantare ṭhapetvā ekaṃ suvaṇṇasarakabhattaṃ ābhatanti. tena hi āharāti. so nīharitvā rañño purato ṭhapesi. rājā disvā, ‘‘tāta, cattāro koṭṭhāse karohī’’ti āha. mayaṃ tayo janā, kasmā devo cattāro koṭṭhāse kārayatīti? bhātika  tissa, yato paṭṭhāya ahaṃ attānaṃ sarāmi, na me ayyānaṃ adatvā āhāro paribhuttapubbo atthi, svāhaṃ ajjapi adatvā na paribhuñjissāmīti. so cattāro koṭṭhāse akāsi. rājā ‘‘kālaṃ ghosehī’’ti āha. chaḍḍitāraññe kuto, ayye, labhissāma devāti. ‘‘nāyaṃ tava bhāro. sace mama saddhā atthi, ayye, labhissāma, vissattho kālaṃ ghosehī’’ti āha. so ‘‘kālo, bhante, kālo, bhante’’ti tikkhattuṃ ghosesi.
athassa bodhimātumahātissatthero taṃ saddaṃ dibbāya sotadhātuyā sutvā ‘katthāyaṃ saddo’ti taṃ āvajjento ‘‘ajja duṭṭhagāmaṇiabhayamahārājā yuddhaparājito aṭaviṃ pavisitvā nisinno ekaṃ sarakabhattaṃ cattāro koṭṭhāse kāretvā ‘ekakova na paribhuñjissāmī’ti kālaṃ ghosāpesī’’ti ñatvā ‘‘ajja mayā rañño saṅgahaṃ kātuṃ vaṭṭatī’’ti manogatiyā āgantvā rañño purato aṭṭhāsi. rājā disvā pasannacitto ‘‘passa, bhātika, tissā’’ti vatvā theraṃ vanditvā ‘‘pattaṃ, bhante, dethā’’ti āha. thero pattaṃ nīhari. rājā attano koṭṭhāsena saddhiṃ therassa koṭṭhāsaṃ patte pakkhipitvā, ‘‘bhante, āhāraparissayo nāma mā kadāci hotū’’ti vanditvā aṭṭhāsi. tissāmaccopi ‘‘mama ayyaputte passante bhuñjituṃ na sakkhissāmī’’ti attano koṭṭhāsaṃ therasseva patte ākiri. vaḷavāpi cintesi – ‘‘mayhampi koṭṭhāsaṃ therasseva dātuṃ vaṭṭatī’’ti. rājā vaḷavaṃ oloketvā ‘‘ayampi attano koṭṭhāsaṃ therasseva patte pakkhipanaṃ paccāsīsatī’’ti ñatvā tampi tattheva pakkhipitvā theraṃ vanditvā uyyojesi. thero taṃ bhattaṃ ādāya gantvā ādito paṭṭhāya bhikkhusaṅghassa ālopasaṅkhepena adāsi.
rājāpi cintesi – ‘‘ativiyamhā jighacchitā, sādhu vatassa sace atirekabhattasitthāni  pahiṇeyyā’’ti. thero rañño cittaṃ ñatvā atirekabhattaṃ  etesaṃ yāpanamattaṃ katvā pattaṃ ākāse khipi, patto āgantvā rañño hatthe patiṭṭhāsi. bhattaṃ tiṇṇampi janānaṃ yāvadatthaṃ ahosi. atha rājā pattaṃ dhovitvā ‘‘tucchapattaṃ na pesissāmī’’ti uttarisāṭakaṃ mocetvā udakaṃ puñchitvā sāṭakaṃ patte ṭhapetvā ‘‘patto gantvā mama ayyassa hatthe patiṭṭhātū’’ti ākāse khipi. patto gantvā therassa hatthe patiṭṭhāsi.
aparabhāge rañño tathāgatassa sarīradhātūnaṃ aṭṭhamabhāgaṃ patiṭṭhāpetvā vīsaratanasatikaṃ mahācetiyaṃ kārentassa apariniṭṭhiteyeva cetiye kālakiriyāsamayo anuppatto. athassa mahācetiyassa dakkhiṇapasse nipannassa pañcanikāyavasena bhikkhusaṅghe sajjhāyaṃ karonte chahi devalokehi cha rathā āgantvā purato ākāse aṭṭhaṃsu. rājā ‘‘puññapotthakaṃ āharathā’’ti ādito paṭṭhāya puññapotthakaṃ vācāpesi. atha naṃ kiñci kammaṃ na paritosesi. so ‘‘parato  vācethā’’ti āha. potthakavācako ‘‘cūḷaṅgaṇiyayuddhe parājitena te deva aṭaviṃ pavisitvā nisinnena ekaṃ sarakabhattaṃ cattāro koṭṭhāse kāretvā bodhimātumahātissattherassa bhikkhā dinnā’’ti āha. rājā ‘‘ṭhapehī’’ti vatvā bhikkhusaṅghaṃ pucchi, ‘‘bhante, kataro devaloko ramaṇīyo’’ti? sabbabodhisattānaṃ vasanaṭṭhānaṃ tusitabhavanaṃ mahārājāti. rājā kālaṃ katvā tusitabhavanato āgataratheva patiṭṭhāya tusitabhavanaṃ agamāsi. idaṃ balavakammassa vipākadāne vatthu.
yaṃ pana kusalākusalesu āsannamaraṇe anussarituṃ sakkoti, taṃ yadāsannaṃ nāma. tadetaṃ yathā nāma gogaṇaparipuṇṇassa vajassa dvāre vivaṭe parabhāge dammagavabalavagavesu  santesupi yo vajadvārassa āsanno hoti antamaso dubbalajaraggavopi, so eva paṭhamataraṃ nikkhamati, evameva aññesu kusalākusalesu santesupi maraṇakālassa āsannattā vipākaṃ deti.
tatrimāni vatthūni – madhuaṅgaṇagāme kira eko damiḷadovāriko pātova baḷisaṃ ādāya gantvā macche vadhitvā tayo koṭṭhāse katvā  ekena taṇḍulaṃ gaṇhāti, ekena dadhiṃ, ekaṃ pacati. iminā nīhārena paññāsa vassāni pāṇātipātakammaṃ katvā aparabhāge mahallako anuṭṭhānaseyyaṃ upagacchati. tasmiṃ khaṇe girivihāravāsī cūḷapiṇḍapātikatissatthero ‘‘mā ayaṃ satto mayi passante nassatū’’ti gantvā tassa gehadvāre aṭṭhāsi. athassa bhariyā, ‘‘sāmi, thero āgato’’ti ārocesi. ahaṃ paññāsa vassāni therassa santikaṃ na gatapubbo, katarena me guṇena thero āgamissati, gacchāti naṃ vadathāti. sā ‘‘aticchatha, bhante’’ti āha. thero ‘‘upāsakassa kā sarīrappavattī’’ti pucchi. dubbalo, bhanteti. thero gharaṃ pavisitvā satiṃ uppādetvā ‘‘sīlaṃ gaṇhissasī’’ti āha. āma, bhante, dethāti. thero tīṇi saraṇāni datvā pañca sīlāni dātuṃ ārabhi. tassa pañca sīlānīti vacanakāleyeva jivhā papati. thero ‘‘vaṭṭissati ettaka’’nti nikkhamitvā gato. sopi kālaṃ katvā cātumahārājikabhavane nibbatti. nibbattakkhaṇeyeva ca ‘‘kiṃ nu kho kammaṃ katvā mayā idaṃ laddha’’nti āvajjento theraṃ nissāya laddhabhāvaṃ ñatvā devalokato āgantvā theraṃ vanditvā ekamantaṃ aṭṭhāsi. ‘‘ko eso’’ti ca vutte ‘‘ahaṃ, bhante, damiḷadovāriko’’ti āha. kuhiṃ nibbattosīti? cātumahārājikesu, bhante, sace me ayyo pañca sīlāni adassa, upari  devaloke nibbatto assaṃ. ahaṃ kiṃ karissāmi, tvaṃ gaṇhituṃ nāsakkhi, puttakāti. so theraṃ vanditvā devalokameva gato. idaṃ tāva kusalakamme vatthu.
antaragaṅgāya  pana mahāvācakālaüpāsako nāma ahosi. so tiṃsa vassāni sotāpattimaggatthāya dvattiṃsākāraṃ sajjhāyitvā ‘‘ahaṃ evaṃ dvattiṃsākāraṃ sajjhāyanto obhāsamattampi nibbattetuṃ nāsakkhiṃ, buddhasāsanaṃ aniyyānikaṃ bhavissatī’’ti diṭṭhivipallāsaṃ patvā kālakiriyaṃ katvā mahāgaṅgāya navaüsabhiko susumārapeto hutvā nibbatti. ekaṃ samayaṃ kacchakatitthena saṭṭhi pāsāṇatthambhasakaṭāni agamaṃsu. so sabbepi te goṇe ca pāsāṇe ca khādi. idaṃ akusalakamme vatthu.
etehi  pana tīhi muttaṃ aññāṇavasena kataṃ kaṭattā vā pana kammaṃ nāma. taṃ yathā nāma ummattakena khittadaṇḍaṃ yattha vā tattha vā gacchati, evameva tesaṃ abhāve yattha katthaci vipākaṃ deti.
janakaṃ nāma ekaṃ paṭisandhiṃ janetvā pavattiṃ na janeti, pavatte aññaṃ kammaṃ vipākaṃ nibbatteti. yathā hi mātā janetiyeva, dhātiyeva pana jaggati; evamevaṃ mātā viya paṭisandhinibbattakaṃ janakakammaṃ, dhāti viya pavatte sampattakammaṃ. upatthambhakaṃ nāma kusalepi labbhati akusalepi. ekacco hi kusalaṃ katvā sugatibhave nibbattati. so tattha ṭhito punappunaṃ kusalaṃ katvā taṃ kammaṃ upatthambhetvā anekāni vassasatasahassāni sugatibhavasmiṃyeva vicarati. ekacco akusalaṃ katvā duggatibhave nibbattati. so tattha ṭhito punappunaṃ akusalaṃ katvā taṃ kammaṃ upatthambhetvā bahūni vassasatasahassāni duggatibhavasmiṃyeva vicarati.
aparo nayo – janakaṃ nāma kusalampi hoti akusalampi. taṃ paṭisandhiyampi pavattepi rūpārūpavipākakkhandhe janeti. upatthambhakaṃ pana vipākaṃ janetuṃ na sakkoti, aññena kammena dinnāya paṭisandhiyā janite vipāke uppajjanakasukhadukkhaṃ upatthambheti, addhānaṃ pavatteti. upapīḷakaṃ  nāma aññena kammena dinnāya paṭisandhiyā janite vipāke uppajjanakasukhadukkhaṃ pīḷeti bādheti, addhānaṃ pavattituṃ na deti. tatrāyaṃ nayo – kusalakamme vipaccamāne akusalakammaṃ  upapīḷakaṃ hutvā tassa vipaccituṃ na deti. akusalakamme vipaccamāne kusalakammaṃ upapīḷakaṃ hutvā tassa vipaccituṃ na deti. yathā vaḍḍhamānakaṃ rukkhaṃ vā gacchaṃ vā lataṃ vā kocideva daṇḍena vā satthena vā bhindeyya vā chindeyya vā, atha so rukkho vā gaccho vā latā vā vaḍḍhituṃ na sakkuṇeyya; evamevaṃ kusalaṃ vipaccamānaṃ akusalena upapīḷitaṃ, akusalaṃ vā pana vipaccamānaṃ kusalena upapīḷitaṃ vipaccituṃ na sakkoti. tattha sunakkhattassa akusalakammaṃ kusalaṃ upapīḷesi, coraghātakassa kusalakammaṃ akusalaṃ upapīḷesi.
rājagahe kira vātakāḷako paññāsa vassāni coraghātakammaṃ akāsi. atha naṃ rañño ārocesuṃ – ‘‘deva, vātakāḷako mahallako core ghātetuṃ na sakkotī’’ti. ‘‘apanetha naṃ tasmā  ṭhānantarāti. amaccā naṃ apanetvā aññaṃ tasmiṃ ṭhāne ṭhapayiṃsu. vātakāḷakopi yāva taṃ kammaṃ akāsi, tāva ahatavatthāni vā acchādituṃ surabhipupphāni vā piḷandhituṃ pāyāsaṃ vā bhuñjituṃ ucchādananhāpanaṃ vā paccanubhotuṃ nālattha. so ‘‘dīgharattaṃ me kiliṭṭhavesena carita’’nti ‘‘pāyāsaṃ me pacāhī’’ti bhariyaṃ āṇāpetvā nhānīyasambhārāni gāhāpetvā nhānatitthaṃ gantvā sīsaṃ nhatvā ahatavatthāni acchādetvā gandhe vilimpitvā pupphāni piḷandhitvā gharaṃ āgacchanto sāriputtattheraṃ disvā ‘‘saṃkiliṭṭhakammato camhi apagato, ayyo ca me diṭṭho’’ti tuṭṭhamānaso theraṃ gharaṃ netvā navasappisakkaracuṇṇābhisaṅkhatena pāyāsena parivisi. thero tassa anumodanamakāsi. so anumodanaṃ sutvā anulomikakhantiṃ paṭilabhitvā  theraṃ anugantvā nivattamāno antarāmagge taruṇavacchāya gāviyā madditvā jīvitakkhayaṃ pāpito gantvā tāvatiṃsabhavane nibbatti. bhikkhū tathāgataṃ pucchiṃsu – ‘‘bhante, coraghātako ajjeva kiliṭṭhakammato apanīto, ajjeva kālaṅkato, kahaṃ nu kho nibbatto’’ti? tāvatiṃsabhavane, bhikkhaveti. bhante, coraghātako dīgharattaṃ purise ghātesi, tumhe ca evaṃ vadetha, natthi nu kho pāpakammassa phalanti. mā, bhikkhave, evaṃ avacuttha, balavakalyāṇamittūpanissayaṃ labhitvā dhammasenāpatissa piṇḍapātaṃ datvā anumodanaṃ sutvā anulomikakhantiṃ paṭilabhitvā so tattha nibbattoti.
‘‘subhāsitaṃ suṇitvāna, nāgariyo coraghātako.
anulomakhantiṃ laddhāna, modatī tidivaṃ gato’’ti..
upaghātakaṃ  pana sayaṃ kusalampi akusalampi samānaṃ aññaṃ dubbalakammaṃ ghātetvā tassa vipākaṃ paṭibāhitvā attano vipākassa okāsaṃ karoti. evaṃ pana kammena kate okāse taṃ vipākaṃ uppannaṃ nāma vuccati. upacchedakantipi etasseva nāmaṃ. tatrāyaṃ nayo – kusalakammassa vipaccanakāle ekaṃ akusalakammaṃ uṭṭhāya taṃ kammaṃ chinditvā pāteti. akusalakammassapi vipaccanakāle ekaṃ kusalakammaṃ uṭṭhāya taṃ kammaṃ chinditvā pāteti. idaṃ upacchedakaṃ nāma. tattha ajātasattuno kammaṃ kusalacchedakaṃ  ahosi, aṅgulimālattherassa akusalacchedakanti. evaṃ suttantikapariyāyena ekādasa kammāni vibhattāni.
abhidhammapariyāyena pana soḷasa kammāni vibhattāni, seyyathidaṃ – ‘‘atthekaccāni pāpakāni kammasamādānāni gatisampattipaṭibāḷhāni na vipaccanti, atthekaccāni pāpakāni kammasamādānāni upadhisampattipaṭibāḷhāni na vipaccanti, atthekaccāni pāpakāni kammasamādānāni kālasampattipaṭibāḷhāni na vipaccanti, atthekaccāni pāpakāni kammasamādānāni payogasampattipaṭibāḷhāni na vipaccanti. atthekaccāni pāpakāni kammasamādānāni gativipattiṃ āgamma vipaccanti, upadhivipattiṃ, kālavipattiṃ, payogavipattiṃ āgamma vipaccanti. atthekaccāni kalyāṇāni kammasamādānāni gativipattipaṭibāḷhāni na vipaccanti, upadhivipatti, kālavipatti, payogavipattipaṭibāḷhāni na vipaccanti. atthekaccāni kalyāṇāni kammasamādānāni gatisampattiṃ āgamma vipaccanti, upadhisampattiṃ, kālasampattiṃ, payogasampattiṃ āgamma vipaccantī’’ti (vibha॰ 810).
tattha pāpakānīti lāmakāni. kammasamādānānīti kammaggahaṇāni. gahitasamādinnānaṃ kammānametaṃ adhivacanaṃ. gatisampattipaṭibāḷhāni na vipaccantītiādīsu aniṭṭhārammaṇānubhavanārahe kamme vijjamāneyeva sugatibhave nibbattassa taṃ kammaṃ gatisampattipaṭibāḷhaṃ na vipaccati nāma. gatisampattiyā patibāhitaṃ hutvā na vipaccatīti attho. yo pana pāpakammena dāsiyā vā kammakāriyā vā kucchiyaṃ nibbattitvā upadhisampanno hoti, attabhāvasamiddhiyaṃ tiṭṭhati. athassa sāmikā tassa rūpasampattiṃ disvā ‘‘nāyaṃ kiliṭṭhakammassānucchaviko’’ti cittaṃ uppādetvā attano jātaputtaṃ viya bhaṇḍāgārikādiṭṭhānesu ṭhapetvā sampattiṃ yojetvā pariharanti. evarūpassa kammaṃ upadhisampattipaṭibāḷhaṃ na vipaccati nāma. yo pana paṭhamakappikakālasadise sulabhasampannarasabhojane subhikkhakāle  nibbattati, tassa vijjamānampi pāpakammaṃ kālasampattipaṭibāḷhaṃ na vipaccati nāma. yo pana sammāpayogaṃ nissāya jīvati, upasaṅkamitabbayuttakāle upasaṅkamati, paṭikkamitabbayuttakāle paṭikkamati, palāyitabbayuttakāle palāyati. lañjadānayuttakāle lañjaṃ deti, corikayuttakāle corikaṃ  karoti, evarūpassa pāpakammaṃ payogasampattipaṭibāḷhaṃ na vipaccati nāma.
duggatibhave  nibbattassa pana pāpakammaṃ gativipattiṃ āgamma vipaccati nāma. yo pana dāsiyā vā kammakāriyā vā kucchismiṃ nibbatto dubbaṇṇo hoti dussaṇṭhāno, ‘‘yakkho nu kho manusso nu kho’’ti vimatiṃ uppādeti. so sace puriso hoti, atha naṃ ‘‘nāyaṃ aññassa kammassa anucchaviko’’ti hatthiṃ vā rakkhāpenti assaṃ vā goṇe vā, tiṇakaṭṭhādīni vā āharāpenti, kheḷasarakaṃ vā gaṇhāpenti. sace itthī hoti, atha naṃ hatthiassādīnaṃ bhattamāsādīni vā pacāpenti, kacavaraṃ vā chaḍḍāpenti, aññaṃ vā pana jigucchanīyakammaṃ kārenti. evarūpassa pāpakammaṃ upadhivipattiṃ āgamma vipaccati nāma. yo pana dubbhikkhakāle vā parihīnasampattikāle vā antarakappe vā nibbattati, tassa pāpakammaṃ kālavipattiṃ āgamma vipaccati nāma. yo pana payogaṃ sampādetuṃ na jānāti, upasaṅkamitabbayuttakāle upasaṅkamituṃ na jānāti…pe॰… corikayuttakāle corikaṃ kātuṃ na jānāti, tassa pāpakammaṃ payogavipattiṃ āgamma vipaccati nāma.
yo pana iṭṭhārammaṇānubhavanārahe kamme vijjamāneyeva gantvā duggatibhave nibbattati, tassa taṃ kammaṃ gativipattipaṭibāḷhaṃ na vipaccati nāma. yo pana puññānubhāvena rājarājamahāmattādīnaṃ gehe nibbattitvā kāṇo vā hoti kuṇī vā khañjo vā pakkhahato vā, tassa oparajjasenāpatibhaṇḍāgārikaṭṭhānādīni na anucchavikānīti na denti. iccassa taṃ puññaṃ upadhivipattipaṭibāḷhaṃ na vipaccati nāma. yo pana dubbhikkhakāle vā parihīnasampattikāle vā antarakappe vā manussesu nibbattati, tassa taṃ kalyāṇakammaṃ kālavipattipaṭibāḷhaṃ na vipaccati nāma. yo heṭṭhā vuttanayeneva payogaṃ sampādetuṃ na jānāti, tassa kalyāṇakammaṃ payogavipattipaṭibāḷhaṃ na vipaccati nāma.
kalyāṇakammena pana sugatibhave nibbattassa taṃ kammaṃ gatisampattiṃ āgamma vipaccati nāma. rājarājamahāmattādīnaṃ  kule nibbattitvā upadhisampattiṃ pattassa  attabhāvasamiddhiyaṃ ṭhitassa devanagare samussitaratanatoraṇasadisaṃ attabhāvaṃ disvā ‘‘imassa oparajjasenāpatibhaṇḍāgārikaṭṭhānādīni anucchavikānī’’ti daharasseva sato tāni ṭhānantarāni denti, evarūpassa kalyāṇakammaṃ upadhisampattiṃ āgamma vipaccati nāma. yo paṭhamakappikesu vā sulabhannapānakāle vā nibbattati, tassa kalyāṇakammaṃ kālasampattiṃ āgamma vipaccati nāma. yo vuttanayeneva payogaṃ sampādetuṃ jānāti, tassa kammaṃ payogasampattiṃ āgamma vipaccati nāma. evaṃ abhidhammapariyāyena soḷasa kammāni vibhattāni.
aparānipi paṭisambhidāmaggapariyāyena dvādasa kammāni vibhattāni. seyyathidaṃ – ‘‘ahosi kammaṃ ahosi kammavipāko, ahosi kammaṃ nāhosi kammavipāko, ahosi kammaṃ atthi kammavipāko, ahosi kammaṃ natthi kammavipāko, ahosi kammaṃ bhavissati kammavipāko, ahosi kammaṃ na bhavissati kammavipāko, atthi kammaṃ atthi kammavipāko, atthi kammaṃ natthi kammavipāko, atthi kammaṃ bhavissati kammavipāko, atthi kammaṃ na bhavissati kammavipāko, bhavissati kammaṃ bhavissati kammavipāko, bhavissati kammaṃ na bhavissati kammavipāko’’ti (paṭi॰ ma॰ 1.234).
tattha yaṃ kammaṃ atīte āyūhitaṃ atīteyeva vipākavāraṃ labhi, paṭisandhijanakaṃ paṭisandhiṃ janesi, rūpajanakaṃ rūpaṃ, taṃ ahosi kammaṃ ahosi kammavipākoti vuttaṃ. yaṃ pana vipākavāraṃ na labhi, paṭisandhijanakaṃ paṭisandhiṃ rūpajanakaṃ vā rūpaṃ janetuṃ nāsakkhi, taṃ ahosi kammaṃ nāhosi kammavipākoti vuttaṃ. yaṃ pana atīte āyūhitaṃ etarahi laddhavipākavāraṃ paṭisandhijanakaṃ paṭisandhiṃ janetvā rūpajanakaṃ rūpaṃ janetvā ṭhitaṃ, taṃ ahosi kammaṃ atthi kammavipākoti vuttaṃ. yaṃ aladdhavipākavāraṃ paṭisandhijanakaṃ vā paṭisandhiṃ  rūpajanakaṃ vā rūpaṃ janetuṃ nāsakkhi, taṃ ahosi kammaṃ natthi kammavipākoti vuttaṃ. yaṃ pana atīte āyūhitaṃ anāgate vipākavāraṃ labhissati, paṭisandhijanakaṃ paṭisandhiṃ rūpajanakaṃ rūpaṃ janetuṃ sakkhissati, taṃ ahosi kammaṃ bhavissati kammavipākoti vuttaṃ. yaṃ anāgate vipākavāraṃ na labhissati, paṭisandhijanakaṃ paṭisandhiṃ rūpajanakaṃ vā rūpaṃ janetuṃ na sakkhissati, taṃ ahosi kammaṃ na bhavissati kammavipākoti vuttaṃ.
yaṃ  pana etarahi āyūhitaṃ etarahiyeva vipākavāraṃ labhati, taṃ atthi kammaṃ atthi kammavipākoti vuttaṃ. yaṃ pana etarahi vipākavāraṃ na labhati, taṃ atthi kammaṃ natthi kammavipākoti vuttaṃ. yaṃ pana etarahi āyūhitaṃ anāgate vipākavāraṃ labhissati, paṭisandhijanakaṃ paṭisandhiṃ rūpajanakaṃ rūpaṃ janetuṃ sakkhissati, taṃ atthi kammaṃ bhavissati kammavipākoti vuttaṃ. yaṃ pana vipākavāraṃ na labhissati, paṭisandhijanakaṃ paṭisandhiṃ rūpajanakaṃ vā rūpaṃ janetuṃ sakkhissati, taṃ atthi kammaṃ na bhavissati kammavipākoti vuttaṃ.
yaṃ panānāgate āyūhissati, anāgateyeva vipākavāraṃ labhissati, paṭisandhijanakaṃ paṭisandhiṃ rūpajanakaṃ vā rūpaṃ janessati, taṃ bhavissati kammaṃ bhavissati kammavipākoti vuttaṃ. yaṃ pana vipākavāraṃ na labhissati, paṭisandhijanakaṃ paṭisandhiṃ rūpajanakaṃ vā rūpaṃ janetuṃ na sakkhissati, taṃ bhavissati kammaṃ na bhavissati kammavipākoti vuttaṃ. evaṃ paṭisambhidāmaggapariyāyena dvādasa kammāni vibhattāni.
iti imāni ceva dvādasa abhidhammapariyāyena vibhattāni ca soḷasa kammāni attano ṭhānā osakkitvā suttantikapariyāyena vuttāni ekādasa kammāniyeva bhavanti. tānipi tato osakkitvā tīṇiyeva kammāni honti diṭṭhadhammavedanīyaṃ, upapajjavedanīyaṃ, aparapariyāyavedanīyanti. tesaṃ saṅkamanaṃ natthi, yathāṭhāneyeva tiṭṭhanti. yadi hi diṭṭhadhammavedanīyaṃ kammaṃ upapajjavedanīyaṃ vā aparapariyāyavedanīyaṃ vā bhaveyya, ‘‘diṭṭhe vā dhamme’’ti satthā na vadeyya. sacepi upapajjavedanīyaṃ diṭṭhadhammavedanīyaṃ vā aparapariyāyavedanīyaṃ vā bhaveyya, ‘‘upapajja vā’’ti satthā na vadeyya. athāpi aparapariyāyavedanīyaṃ diṭṭhadhammavedanīyaṃ vā upapajjavedanīyaṃ vā bhaveyya, ‘‘apare vā pariyāye’’ti satthā na vadeyya.
sukkapakkhepi imināva nayena attho veditabbo. ettha pana lobhe vigateti lobhe apagate niruddhe. tālavatthukatanti tālavatthu viya kataṃ, matthakacchinnatālo viya puna aviruḷhisabhāvaṃ katanti attho. anabhāvaṃ katanti anuabhāvaṃ kataṃ, yathā puna nuppajjati, evaṃ katanti attho. evassūti evaṃ bhaveyyuṃ. evameva khoti ettha bījāni viya kusalākusalaṃ  kammaṃ daṭṭhabbaṃ, tāni agginā ḍahanapuriso viya yogāvacaro, aggi viya maggañāṇaṃ, aggiṃ datvā bījānaṃ ḍahanakālo viya maggañāṇena kilesānaṃ daḍḍhakālo, masikatakālo viya pañcannaṃ khandhānaṃ chinnamūlake katvā ṭhapitakālo, mahāvāte opunitvā nadiyā vā pavāhetvā appavattikatakālo viya upādinnakasantānassa nirodhena chinnamūlakānaṃ pañcannaṃ khandhānaṃ appaṭisandhikabhāvena nirujjhitvā puna bhavasmiṃ paṭisandhiṃ aggahitakālo veditabbo.
mohajañcāpaviddasūti mohajañcāpi aviddasu. idaṃ vuttaṃ hoti – yaṃ so avidū andhabālo lobhajañca dosajañca mohajañcāti kammaṃ karoti, evaṃ karontena yaṃ tena pakataṃ kammaṃ appaṃ vā yadi vā bahuṃ. idheva taṃ vedaniyanti  taṃ kammaṃ tena bālena idha sake attabhāveyeva vedanīyaṃ, tasseva taṃ attabhāve vipaccatīti attho. vatthuṃ aññaṃ na vijjatīti tassa kammassa vipaccanatthāya aññaṃ vatthu natthi. na hi aññena kataṃ kammaṃ aññassa attabhāve vipaccati. tasmā lobhañca dosañca, mohajañcāpi viddasūti tasmā yo vidū medhāvī paṇḍito taṃ lobhajādibhedaṃ kammaṃ na karoti, so vijjaṃ uppādayaṃ bhikkhu, sabbā duggatiyo jahe, arahattamaggavijjaṃ uppādetvā taṃ vā pana vijjaṃ uppādento sabbā duggatiyo jahati. desanāsīsamevetaṃ, sugatiyopi pana so khīṇāsavo jahatiyeva. yampi cetaṃ ‘‘tasmā lobhañca dosañcā’’ti vuttaṃ, etthāpi lobhadosasīsena lobhajañca dosajañca kammameva niddiṭṭhanti veditabbaṃ. evaṃ suttantesupi gāthāyapi vaṭṭavivaṭṭameva kathitanti.
5. hatthakasuttavaṇṇanā
35. pañcame āḷaviyanti āḷaviraṭṭhe. gomaggeti gunnaṃ gamanamagge. paṇṇasanthareti sayaṃ patitapaṇṇasanthare. athāti evaṃ gunnaṃ gamanamaggaṃ ujuṃ mahāpathaṃ nissāya siṃsapāvane sayaṃ patitapaṇṇāni saṅkaḍḍhitvā katasanthare sugatamahācīvaraṃ pattharitvā pallaṅkaṃ ābhujitvā nisinne tathāgate. hatthako āḷavakoti hatthato hatthaṃ gatattā evaṃladdhanāmo āḷavako rājaputto. etadavocāti etaṃ ‘‘kacci, bhante, bhagavā’’tiādivacanaṃ avoca. kasmā pana sammāsambuddho taṃ ṭhānaṃ gantvā nisinno, kasmā rājakumāro tattha gatoti? sammāsambuddho tāva aṭṭhuppattikāya dhammadesanāya samuṭṭhānaṃ disvā tattha nisinno, rājakumāropi pātova uṭṭhāya pañcahi upāsakasatehi parivuto buddhupaṭṭhānaṃ gacchanto  mahāmaggā okkamma gopathaṃ gahetvā ‘‘buddhānaṃ  pūjanatthāya missakamālaṃ ocinissāmī’’ti gacchanto satthāraṃ disvā upasaṅkamitvā vanditvā ekamantaṃ nisīdi, evaṃ so tattha gatoti. sukhamasayitthāti sukhaṃ sayittha.
antaraṭṭhakoti māghaphagguṇānaṃ antare aṭṭhadivasaparimāṇo kālo. māghassa hi avasāne cattāro divasā, phagguṇassa ādimhi cattāroti ayaṃ ‘‘antaraṭṭhako’’ti vuccati. himapātasamayoti himassa patanasamayo. kharāti pharusā kakkhaḷā vā. gokaṇṭakahatāti navavuṭṭhe deve gāvīnaṃ akkantakkantaṭṭhāne khurantarehi kaddamo uggantvā tiṭṭhati, so vātātapena sukkho kakacadantasadiso hoti dukkhasamphasso. taṃ sandhāyāha – ‘‘gokaṇṭakahatā bhūmī’’ti. gunnaṃ khurantarehi chinnātipi attho. verambho vāto vāyatīti catūhi disāhi vāyanto vāto vāyati. ekāya disāya vā dvīhi vā disāhi tīhi vā disāhi vāyanto vāto verambhoti na vuccati.
tena hi rājakumārāti idaṃ satthā ‘‘ayaṃ rājakumāro lokasmiṃ neva sukhavāsino, na dukkhavāsino jānāti, jānāpessāmi na’’nti upari desanaṃ vaḍḍhento āha. tattha yathā te khameyyāti yathā tuyhaṃ rucceyya. idhassāti imasmiṃ loke assa. gonakatthatoti caturaṅgulādhikalomena kāḷakojavena atthato. paṭikatthatoti uṇṇāmayena setattharaṇena atthato. paṭalikatthatoti ghanapupphena uṇṇāmayaattharaṇena atthato. kadalimigapavarapaccattharaṇoti  kadalimigacammamayena uttamapaccattharaṇena atthato. taṃ kira paccattharaṇaṃ setavatthassa upari kadalimigacammaṃ attharitvā sibbitvā karonti. saüttaracchadoti saha uttaracchadena, upari baddhena rattavitānena saddhinti attho. ubhatolohitakūpadhānoti sīsūpadhānañca pādūpadhānañcāti pallaṅkassa ubhato ṭhapitalohitakūpadhāno. pajāpatiyoti bhariyāyo. manāpena  paccupaṭṭhitā assūti manāpena upaṭṭhānavidhānena paccupaṭṭhitā bhaveyyuṃ.
kāyikāti pañcadvārakāyaṃ khobhayamānā. cetasikāti manodvāraṃ khobhayamānā. so rāgo tathāgatassa pahīnoti tathārūpo rāgo tathāgatassa pahīnoti attho. yo pana tassa rāgo, na so tathāgatassa pahīno nāma. dosamohesupi eseva nayo.
brāhmaṇoti bāhitapāpo khīṇāsavabrāhmaṇo. parinibbutoti kilesaparinibbānena parinibbuto. na limpati kāmesūti vatthukāmesu ca kilesakāmesu ca taṇhādiṭṭhilepehi na limpati. sītibhūtoti abbhantare tāpanakilesānaṃ abhāvena sītibhūto. nirūpadhīti kilesūpadhīnaṃ abhāvena nirūpadhi. sabbā āsattiyo chetvāti āsattiyo vuccanti taṇhāyo, tā sabbāpi rūpādīsu ārammaṇesu āsattavisattā āsattiyo chinditvā. vineyya hadaye daranti hadayanissitaṃ darathaṃ vinayitvā vūpasametvā. santiṃ pappuyya cetasoti cittassa kilesanibbānaṃ pāpuṇitvā. karaṇavacanaṃ vā etaṃ ‘‘sabbacetaso samannāharitvā’’tiādīsu viya, cetasā nibbānaṃ pāpuṇitvāti attho.
6. devadūtasuttavaṇṇanā
36. chaṭṭhe  devadūtānīti devadūtā. ayaṃ panettha vacanattho – devoti maccu, tassa dūtāti devadūtā. jiṇṇabyādhimatā hi saṃvegajananaṭṭhena ‘‘idāni te maccusamīpaṃ gantabba’’nti codenti viya, tasmā devadūtāti vuccanti. devā viya dūtātipi devadūtā. yathā hi alaṅkatapaṭiyattāya devatāya ākāse ṭhatvā ‘‘tvaṃ asukadivase marissasī’’ti vutte tassā vacanaṃ saddhātabbaṃ hoti; evamevaṃ jiṇṇabyādhimatāpi dissamānā ‘‘tvampi evaṃdhammo’’ti codenti viya, tesañca taṃ vacanaṃ anaññathābhāvitāya devatāya byākaraṇasadisameva hotīti devā viya dūtāti devadūtā. visuddhidevānaṃ dūtātipi devadūtā. sabbabodhisattā hi jiṇṇabyādhimatapabbajite disvāva saṃvegaṃ āpajjitvā nikkhamma pabbajiṃsu. evaṃ visuddhidevānaṃ dūtātipi devadūtā. idha pana liṅgavipallāsena ‘‘devadūtānī’’ti vuttaṃ.
kāyena  duccaritantiādi kasmā āraddhaṃ? devadūtānuyuñjanaṭṭhānupakkamakammadassanatthaṃ. iminā hi kammena ayaṃ satto niraye nibbattati, atha naṃ tattha yamo rājā devadūte samanuyuñjati. tattha kāyena duccaritaṃ caratīti kāyadvārena tividhaṃ duccaritaṃ carati. vācāyāti vacīdvārena catubbidhaṃ duccaritaṃ carati. manasāti manodvārena tividhaṃ duccaritaṃ carati.
tamenaṃ, bhikkhave, nirayapālāti ettha ekacce therā ‘‘nirayapālā nāma natthi, yantarūpaṃ viya kammameva kāraṇaṃ kāretī’’ti vadanti. taṃ ‘‘atthi niraye nirayapālāti, āmantā. atthi  ca kāraṇikā’’tiādinā nayena abhidhamme (kathā॰ 866) paṭisedhitameva. yathā hi manussaloke kammakāraṇakārakā atthi, evameva niraye nirayapālā atthīti. yamassa  raññoti yamarājā nāma vemānikapetarājā. ekasmiṃ kāle dibbavimāne dibbakapparukkhadibbaüyyānadibbanāṭakādisabbasampattiṃ anubhavati, ekasmiṃ kāle kammavipākaṃ, dhammiko rājā, na cesa ekova hoti, catūsu pana dvāresu cattāro janā honti. amatteyyoti mātu hito matteyyo, mātari sammā paṭipannoti attho. na matteyyoti amatteyyo, mātari micchā paṭipannoti attho. sesapadesupi eseva nayo. abrahmaññoti ettha ca khīṇāsavā brāhmaṇā nāma, tesu micchā paṭipanno abrahmañño nāma.
samanuyuñjatīti anuyogavattaṃ āropento pucchati, laddhiṃ patiṭṭhāpento pana samanuggāhati nāma, kāraṇaṃ pucchanto samanubhāsati nāma. nāddasanti attano santike pahitassa kassaci devadūtassa abhāvaṃ sandhāya evaṃ vadati.
atha naṃ yamo ‘‘nāyaṃ bhāsitassa atthaṃ sallakkhetī’’ti ñatvā atthaṃ sallakkhāpetukāmo ambhotiādimāha. tattha jiṇṇanti jarājiṇṇaṃ. gopānasivaṅkanti gopānasī viya vaṅkaṃ. bhogganti bhaggaṃ. imināpissa vaṅkabhāvameva dīpeti. daṇḍaparāyaṇanti daṇḍapaṭisaraṇaṃ daṇḍadutiyaṃ. pavedhamānanti kampamānaṃ. āturanti jarāturaṃ. khaṇḍadantanti jarānubhāvena khaṇḍitadantaṃ. palitakesanti paṇḍarakesaṃ. vilūnanti luñcitvā gahitakesaṃ viya  khallāṭaṃ. khalitasiranti mahākhallāṭasīsaṃ. valitanti sañjātavaliṃ. tilakāhatagattanti  setatilakakāḷatilakehi vikiṇṇasarīraṃ. jarādhammoti jarāsabhāvo, aparimutto jarāya, jarā nāma mayhaṃ abbhantareyeva pavattatīti. parato byādhidhammo maraṇadhammoti padadvayepi eseva nayo.
paṭhamaṃ devadūtaṃ samanuyuñjitvāti ettha jarājiṇṇasatto atthato evaṃ vadati nāma – ‘‘passatha, bho, ahampi tumhe viya taruṇo ahosiṃ ūrubalī bāhubalī javasampanno, tassa me tā balajavasampattiyo antarahitā, vijjamānāpi me hatthapādā hatthapādakiccaṃ na karonti, jarāyamhi aparimuttatāya ediso jāto. na kho panāhameva, tumhepi jarāya aparimuttāva. yatheva hi mayhaṃ, evaṃ tumhākampi jarā āgamissati. iti tassā pure āgamanāva kalyāṇaṃ karothā’’ti. tenevesa devadūto nāma jāto. ābādhikanti bādhikaṃ. dukkhitanti dukkhappattaṃ. bāḷhagilānanti adhimattagilānaṃ.
dutiyaṃ devadūtanti etthapi gilānasatto atthato evaṃ vadati nāma – ‘‘passatha, bho, ahampi tumhe viya nirogo ahosiṃ, somhi etarahi byādhinā abhihato, sake muttakarīse palipanno, uṭṭhātumpi na sakkomi. vijjamānāpi me hatthapādā hatthapādakiccaṃ na karonti, byādhitomhi aparimuttatāya ediso jāto. na kho panāhameva, tumhepi byādhito aparimuttāva. yatheva hi mayhaṃ, evaṃ tumhākampi byādhi āgamissati. iti tassa pure āgamanāva kalyāṇaṃ karothā’’ti. tenevesa devadūto nāma jāto.
ekāhamatantiādīsu ekāhaṃ matassa assāti ekāhamato, taṃ ekāhamataṃ. parato  padadvayepi eseva nayo. bhastā viya vāyunā uddhaṃ jīvitapariyādānā yathākkamaṃ samuggatena sūnabhāvena uddhumātattā uddhumātakaṃ. vinīlo vuccati viparibhinnavaṇṇo, vinīlova vinīlako, taṃ vinīlakaṃ. paṭikūlattā vā kucchitaṃ vinīlanti vinīlakaṃ. vipubbakanti vissandamānapubbakaṃ, paribhinnaṭṭhāne hi paggharitena pubbena palimakkhitanti attho.
tatiyaṃ  devadūtanti ettha matakasatto atthato evaṃ vadati nāma – ‘‘passatha, bho, maṃ āmakasusāne chaḍḍitaṃ uddhumātakādibhāvappattaṃ, maraṇatomhi aparimuttatāya ediso jāto. na kho panāhameva, tumhepi maraṇato aparimuttā. yatheva hi mayhaṃ, evaṃ tumhākampi maraṇaṃ āgamissati. iti tassa pure āgamanāva kalyāṇaṃ karothā’’ti. tenevassa devadūto nāma jāto.
imaṃ pana devadūtānuyogaṃ ko labhati, ko na labhati? yena tāva bahuṃ pāpaṃ kataṃ, so gantvā niraye nibbattatiyeva. yena pana parittaṃ pāpaṃ kataṃ, so labhati. yathā hi sabhaṇḍaṃ coraṃ gahetvā kattabbameva karonti na vinicchinanti. anuvijjitvā gahitaṃ pana vinicchayaṭṭhānaṃ nayanti, so vinicchayaṃ labhati. evaṃsampadametaṃ. parittapāpakammā hi attano dhammatāyapi saranti, sārīyamānāpi saranti.
tattha  dīghajayantadamiḷo nāma attano dhammatāya sari. so kira damiḷo sumanagirimahāvihāre ākāsacetiyaṃ rattapaṭena pūjesi, atha niraye ussadasāmante nibbatto aggijālasaddaṃ sutvāva attanā pūjitapaṭaṃ anussari, so gantvā sagge nibbatto. aparopi puttassa daharabhikkhuno khalisāṭakaṃ dento pādamūle ṭhapesi, maraṇakālamhi paṭapaṭāti sadde nimittaṃ gaṇhi, sopi ussadasāmante nibbatto jālasaddena taṃ sāṭakaṃ anussaritvā sagge nibbatto. evaṃ tāva attano dhammatāya kusalaṃ kammaṃ saritvā sagge nibbattatīti.
attano dhammatāya asarante pana tayo devadūte pucchati. tattha koci paṭhamena devadūtena sarati, koci dutiyatatiyehi, koci tīhipi nassarati. taṃ yamo rājā disvā sayaṃ sāreti. eko kira amacco sumanapupphakumbhena mahācetiyaṃ pūjetvā yamassa pattiṃ adāsi, taṃ akusalakammena niraye nibbattaṃ yamassa santikaṃ nayiṃsu. tasmiṃ tīhipi devadūtehi kusalaṃ asarante yamo sayaṃ olokento disvā – ‘‘nanu tvaṃ mahācetiyaṃ sumanapupphakumbhena pūjetvā mayhaṃ pattiṃ adāsī’’ti sāresi, so tasmiṃ kāle saritvā devalokaṃ gato. yamo pana sayaṃ oloketvāpi apassanto – ‘‘mahādukkhaṃ nāma anubhavissati ayaṃ satto’’ti tuṇhī ahosi.
tattaṃ ayokhilanti tigāvutaṃ attabhāvaṃ sampajjalitāya lohapathaviyā uttānakaṃ nipajjāpetvā dakkhiṇahatthe tālappamāṇaṃ ayasūlaṃ pavesenti, tathā vāmahatthādīsu. yathā ca taṃ uttānakaṃ nipajjāpetvā, evaṃ urenapi vāmapassenapi dakkhiṇapassenapi nipajjāpetvā te taṃ kammakāraṇaṃ karontiyeva. saṃvesetvāti jalitāya lohapathaviyā tigāvutaṃ attabhāvaṃ nipajjāpetvā. kuṭhārīhīti mahatīhi gehassa ekapakkhacchadanamattāhi kuṭhārīhi tacchanti, lohitaṃ nadī hutvā sandati, lohapathavito jālā uṭṭhahitvā tacchitaṭṭhānaṃ gaṇhāti, mahādukkhaṃ uppajjati. tacchantā pana suttāhataṃ karitvā dāruṃ viya aṭṭhaṃsampi chaḷaṃsampi karonti. vāsīhīti mahāsuppappamāṇāhi vāsīhi. rathe yojetvāti saddhiṃ yugayottapakkharathacakkakubbarapājanehi sabbato pajjalite rathe yojetvā. mahantanti  mahākūṭāgārappamāṇaṃ. āropentīti sampajjalitehi ayamuggarehi pothentā āropenti. sakimpi uddhanti supakkuthitāya ukkhaliyā pakkhittataṇḍulā viya uddhamadhotiriyañca gacchati. mahānirayeti avīcimahānirayamhi.
bhāgaso  mitoti bhāge ṭhapetvā vibhatto. pariyantoti parikkhitto. ayasāti upari ayapaṭṭena chādito. samantā yojanasataṃ, pharitvā tiṭṭhatīti evaṃ pharitvā tiṭṭhati, yathā taṃ samantā yojanasate ṭhatvā olokentassa akkhīni yamakagoḷakā viya nikkhamanti.
hīnakāyūpagāti hīnaṃ kāyaṃ upagatā hutvā. upādāneti taṇhādiṭṭhiggahaṇe. jātimaraṇasambhaveti jātiyā ca maraṇassa ca kāraṇabhūte. anupādāti catūhi upādānehi anupādiyitvā. jātimaraṇasaṅkhayeti jātimaraṇasaṅkhayasaṅkhāte nibbāne vimuccanti. diṭṭhadhammābhinibbutāti diṭṭhadhamme imasmiṃyeva attabhāve sabbakilesanibbānena nibbutā. sabbadukkhaṃ upaccagunti sakalavaṭṭadukkhaṃ atikkantā.
7. catumahārājasuttavaṇṇanā
37. sattame  amaccā pārisajjāti paricārikadevatā. imaṃ lokaṃ anuvicarantīti aṭṭhamīdivase kira sakko devarājā cattāro mahārājāno āṇāpeti – ‘‘tātā, ajja aṭṭhamīdivase manussalokaṃ anuvicaritvā puññāni karontānaṃ nāmagottaṃ uggaṇhitvā āgacchathā’’ti. te gantvā attano paricārake pesenti – ‘‘gacchatha, tātā, manussalokaṃ vicaritvā puññakārakānaṃ nāmagottāni suvaṇṇapaṭṭe likhitvā ānethā’’ti. te tathā karonti. tena vuttaṃ – ‘‘imaṃ lokaṃ anuvicarantī’’ti. kacci  bahūtiādi tesaṃ upaparikkhākāradassanatthaṃ vuttaṃ. evaṃ upaparikkhantā hi te anuvicaranti. tattha uposathaṃ upavasantīti māsassa aṭṭhavāre uposathaṅgāni adhiṭṭhahanti. paṭijāgarontīti paṭijāgaraüposathakammaṃ nāma karonti. taṃ karontā ekasmiṃ addhamāse catunnaṃ uposathadivasānaṃ paccuggamanānuggamanavasena karonti. pañcamīuposathaṃ paccuggacchantā catutthiyaṃ uposathikā honti, anugacchantā chaṭṭhiyaṃ. aṭṭhamīuposathaṃ paccuggacchantā sattamiyaṃ, anugacchantā navamiyaṃ. cātuddasiṃ paccuggacchantā terasiyaṃ, pannarasīuposathaṃ anugacchantā pāṭipade uposathikā honti. puññāni karontīti saraṇagamananiccasīlapupphapūjādhammassavanapadīpasahassaāropanavihārakaraṇādīni nānappakārāni puññāni karonti. te evaṃ anuvicaritvā puññakammakārakānaṃ nāmagottāni sovaṇṇamaye paṭṭe likhitvā āharitvā catunnaṃ mahārājānaṃ denti. puttā imaṃ lokaṃ anuvicarantīti catūhi mahārājehi  purimanayeneva pahitattā anuvicaranti. tadahūti taṃdivasaṃ. uposatheti uposathadivase.
sace, bhikkhave, appakā hontīti catunnaṃ mahārājānaṃ amaccā pārisajjā tā tā gāmanigamarājadhāniyo upasaṅkamanti, tato taṃ upanissāya adhivatthā devatā ‘‘mahārājānaṃ amaccā āgatā’’ti paṇṇākāraṃ gahetvā tesaṃ santikaṃ gacchanti. te paṇṇākāraṃ gahetvā ‘‘kacci nu kho mārisā bahū manussā matteyyā’’ti vuttanayena manussānaṃ puññapaṭipattiṃ pucchitvā ‘‘āma, mārisa, imasmiṃ gāme asuko ca asuko ca puññāni karontī’’ti vutte tesaṃ nāmagottaṃ likhitvā aññattha  gacchanti. atha cātuddasiyaṃ catunnaṃ mahārājānaṃ puttāpi tameva suvaṇṇapaṭṭaṃ gahetvā teneva nayena anuvicarantā nāmagottāni likhanti. tadahuposathe  pannarase cattāropi mahārājāno teneva nayena tasmiṃyeva suvaṇṇapaṭṭe nāmagottāni likhanti. te suvaṇṇapaṭṭaparimāṇeneva – ‘‘imasmiṃ kāle manussā appakā, imasmiṃ kāle bahukā’’ti jānanti. taṃ sandhāya ‘‘sace, bhikkhave, appakā honti manussā’’tiādi vuttaṃ. devānaṃ tāvatiṃsānanti paṭhamaṃ abhinibbatte tettiṃsa devaputte upādāya evaṃladdhanāmānaṃ. tesaṃ pana uppattikathā dīghanikāye sakkapañhasuttavaṇṇanāya vitthāritā. tenāti tena ārocanena, tena vā puññakārakānaṃ appakabhāvena. dibbā vata, bho, kāyā parihāyissantīti navanavānaṃ devaputtānaṃ apātubhāvena devakāyā parihāyissanti, ramaṇīyaṃ dasayojanasahassaṃ devanagaraṃ suññaṃ bhavissati. paripūrissanti asurakāyāti cattāro apāyā paripūrissanti. iminā ‘‘mayaṃ paripuṇṇe devanagare devasaṅghamajjhe nakkhattaṃ kīḷituṃ na labhissāmā’’ti anattamanā honti. sukkapakkhepi imināva upāyena attho veditabbo.
bhūtapubbaṃ, bhikkhave, sakko devānamindoti attano sakkadevarājakālaṃ sandhāya katheti. ekassa vā sakkassa ajjhāsayaṃ gahetvā kathetīti vuttaṃ. anunayamānoti anubodhayamāno. tāyaṃ velāyanti tasmiṃ kāle.
pāṭihāriyapakkhañcāti ettha pāṭihāriyapakkho nāma antovasse temāsaṃ nibaddhuposatho, taṃ asakkontassa dvinnaṃ pavāraṇānaṃ antare ekamāsaṃ nibaddhuposatho, tampi asakkontassa paṭhamapavāraṇato paṭṭhāya eko addhamāso pāṭihāriyapakkhoyeva nāma. aṭṭhaṅgasusamāgatanti aṭṭhahi  guṇaṅgehi samannāgataṃ. yopissa  mādiso naroti yopi satto mādiso bhaveyya. sakkopi kira vuttappakārassa uposathakammassa guṇaṃ jānitvā dve devalokasampattiyo pahāya māsassa aṭṭha vāre uposathaṃ upavasati. tasmā evamāha. aparo nayo – yopissa mādiso naroti yopi satto mādiso assa, mayā pattaṃ  sampattiṃ pāpuṇituṃ iccheyyāti attho. sakkā hi evarūpena uposathakammena sakkasampattiṃ pāpuṇitunti ayamettha adhippāyo.
vusitavāti vutthavāso. katakaraṇīyoti catūhi maggehi kattabbakiccaṃ katvā ṭhito. ohitabhāroti khandhabhārakilesabhāraabhisaṅkhārabhāre otāretvā ṭhito. anuppattasadatthoti sadattho vuccati arahattaṃ, taṃ anuppatto. parikkhīṇabhavasaṃyojanoti yena saṃyojanena baddho bhavesu ākaḍḍhīyati, tassa khīṇattā parikkhīṇabhavasaṃyojano. sammadaññā vimuttoti hetunā nayena kāraṇena jānitvā vimutto. kallaṃ vacanāyāti yuttaṃ vattuṃ.
yopissa mādiso naroti yopi mādiso khīṇāsavo assa, sopi evarūpaṃ uposathaṃ upavaseyyāti uposathakammassa guṇaṃ jānanto evaṃ vadeyya. aparo nayo yopissa mādiso naroti yopi satto mādiso assa, mayā pattaṃ sampattiṃ pāpuṇituṃ iccheyyāti attho. sakkā hi evarūpena uposathakammena khīṇāsavasampattiṃ pāpuṇitunti ayamettha adhippāyo. aṭṭhamaṃ uttānatthameva.
9. sukhumālasuttavaṇṇanā
39. navame sukhumāloti niddukkho. paramasukhumāloti paramaniddukkho. accantasukhumāloti satataniddukkho. imaṃ  bhagavā kapilapure nibbattakālato paṭṭhāya niddukkhabhāvaṃ gahetvā āha, cariyakāle pana tena anubhūtadukkhassa anto natthīti. ekatthāti ekissā pokkharaṇiyā. uppalaṃ vappatīti uppalaṃ ropeti. sā nīluppalavanasañchannā hoti. padumanti paṇḍarapadumaṃ. puṇḍarīkanti rattapadumaṃ. evaṃ itarāpi dve padumapuṇḍarīkavanehi sañchannā honti. bodhisattassa kira sattaṭṭhavassikakāle rājā amacce pucchi – ‘‘taruṇadārakā katarakīḷikaṃ piyāyantī’’ti? udakakīḷikaṃ devāti. tato rājā kuddālakammakārake sannipātetvā pokkharaṇiṭṭhānāni gaṇhāpesi. atha sakko devarājā āvajjento taṃ pavattiṃ  ñatvā – ‘‘na yutto mahāsattassa mānusakaparibhogo, dibbaparibhogo yutto’’ti vissakammaṃ āmantetvā – ‘‘gaccha, tāta, mahāsattassa kīḷābhūmiyaṃ pokkharaṇiyo māpehī’’ti āha. kīdisā hontu, devāti? apagatakalalakaddamā hontu vippakiṇṇamaṇimuttapavāḷikā sattaratanamayapākāraparikkhittā pavāḷamayaüṇhīsehi maṇimayasopānabāhukehi suvaṇṇarajatamaṇimayaphalakehi sopānehi samannāgatā. suvaṇṇarajatamaṇipavāḷamayā cettha nāvā hontu, suvaṇṇanāvāya rajatapallaṅko hotu, rajatanāvāya suvaṇṇapallaṅko, maṇināvāya pavāḷapallaṅko, pavāḷanāvāya maṇipallaṅko, suvaṇṇarajatamaṇipavāḷamayāva udakasecananāḷikā hontu, pañcavaṇṇehi ca padumehi sañchannā hontūti. ‘‘sādhu, devā’’ti vissakammadevaputto sakkassa paṭissutvā rattibhāge otaritvā rañño gāhāpitapokkharaṇiṭṭhānesuyeva teneva niyāmena pokkharaṇiyo māpesi.
nanu cetā  apagatakalalakaddamā, kathamettha padumāni pupphiṃsūti? so kira tāsu pokkharaṇīsu tattha tattha suvaṇṇarajatamaṇipavāḷamayā khuddakanāvāyo māpetvā ‘‘etā kalalakaddamapūritā ca hontu, pañcavaṇṇāni cettha padumāni pupphantū’’ti adhiṭṭhāsi. evaṃ pañcavaṇṇāni padumāni pupphiṃsu, reṇuvaṭṭiyo uggantvā udakapiṭṭhaṃ ajjhottharitvā vicaranti. pañcavidhā bhamaragaṇā upakūjantā vicaranti. evaṃ tā māpetvā vissakammo devapurameva gato. tato vibhātāya rattiyā mahājano disvā ‘‘mahāpurissassa māpitā bhavissantī’’ti gantvā rañño ārocesi. rājā mahājanaparivāro gantvā pokkharaṇiyo disvā ‘‘mama puttassa puññiddhiyā devatāhi māpitā bhavissantī’’ti attamano ahosi. tato paṭṭhāya mahāpuriso udakakīḷikaṃ agamāsi.
yāvadeva mamatthāyāti ettha yāvadevāti payojanāvadhiniyāmavacanaṃ, yāva mameva atthāya, natthettha aññaṃ kāraṇanti attho. na kho panassāhanti na kho panassa ahaṃ. akāsikaṃ candananti asaṇhaṃ candanaṃ. kāsikaṃ, bhikkhave, su me taṃ veṭhananti, bhikkhave, veṭhanampi me kāsikaṃ hoti. ettha hi suiti ca tanti ca nipātamattaṃ, meti sāmivacanaṃ. veṭhanampi me saṇhameva hotīti dasseti. kāsikā kañcukāti pārupanakañcukopi saṇhakañcukova. setacchattaṃ dhārīyatīti mānusakasetacchattampi dibbasetacchattampi uparidhāritameva hoti. mā naṃ phusi sītaṃ vāti  mā etaṃ bodhisattaṃ sītaṃ vā uṇhādīsu vā aññataraṃ phusatūti attho.
tayo  pāsādā ahesunti bodhisatte kira soḷasavassuddesike jāte  suddhodanamahārājā ‘‘puttassa vasanakapāsāde kāressāmī’’ti vaḍḍhakino sannipātāpetvā bhaddakena nakkhattamuhuttena navabhūmikataparikammaṃ kāretvā tayo pāsāde kārāpesi. te sandhāyetaṃ vuttaṃ. hemantikotiādīsu yattha sukhaṃ hemante vasituṃ, ayaṃ hemantiko. itaresupi eseva nayo. ayaṃ panettha vacanattho – hemante vāso hemantaṃ, hemantaṃ arahatīti hemantiko. itaresupi eseva nayo.
tattha hemantiko pāsādo navabhūmako ahosi, bhūmiyo panassa uṇhaütuggāhāpanatthāya nīcā ahesuṃ. tattha dvāravātapānāni suphusitakavāṭāni ahesuṃ nibbivarāni. cittakammampi karontā tattha tattha pajjalite aggikkhandheyeva akaṃsu. bhūmattharaṇaṃ panettha kambalamayaṃ, tathā sāṇivitānanivāsanapārupanaveṭhanāni. vātapānāni uṇhaggāhāpanatthaṃ divā vivaṭāni rattiṃ pihitāni honti.
gimhiko pana pañcabhūmako ahosi. sītaütuggāhāpanatthaṃ panettha bhūmiyo uccā asambādhā ahesuṃ. dvāravātapānāni nātiphusitāni savivarāni sajālāni ahesuṃ. cittakamme uppalāni padumāni puṇḍarīkāniyeva akaṃsu. bhūmattharaṇaṃ panettha dukūlamayaṃ, tathā sāṇivitānanivāsanapārupanaveṭhanāni. vātapānasamīpesu cettha nava cāṭiyo ṭhapetvā udakassa pūretvā nīluppalādīhi sañchādenti. tesu tesu padesesu udakayantāni karonti, yehi deve vassante viya udakadhārā nikkhamanti. antopāsāde tattha tattha kalalapūrā doṇiyo ṭhapetvā pañcavaṇṇāni padumāni ropayiṃsu. pāsādamatthake sukkhamahiṃsacammaṃ bandhitvā yantaṃ parivattetvā yāva chadanapiṭṭhiyā pāsāṇe āropetvā tasmiṃ vissajjenti. tesaṃ camme pavaṭṭantānaṃ saddo meghagajjitaṃ viya hoti. dvāravātapānāni  panettha divā pihitāni honti rattiṃ vivaṭāni.
vassiko  sattabhūmako ahosi. bhūmiyo panettha dvinnampi utūnaṃ gāhāpanatthāya nātiuccā nātinīcā akaṃsu. ekaccāni dvāravātapānāni suphusitāni, ekaccāni savivarāni. tattha cittakammampi kesuci ṭhānesu pajjalitaaggikkhandhavasena, kesuci jātassaravasena kataṃ. bhūmattharaṇādīni panettha kambaladukūlavasena ubhayamissakāni. ekacce dvāravātapānā  rattiṃ vivaṭā divā pihitā, ekacce divā vivaṭā rattiṃ pihitā. tayopi pāsādā ubbedhena samappamāṇā. bhūmikāsu pana nānattaṃ ahosi.
evaṃ niṭṭhitesu pāsādesu rājā cintesi – ‘‘putto me vayappatto, chattamassa ussāpetvā rajjasiriṃ passissāmī’’ti. so sākiyānaṃ paṇṇāni pahiṇi – ‘‘putto me vayappatto, rajje naṃ patiṭṭhāpessāmi, sabbe attano attano gehesu vayappattā, dārikā imaṃ gehaṃ pesentū’’ti. te sāsanaṃ sutvā – ‘‘kumāro kevalaṃ dassanakkhamo rūpasampanno, na kiñci sippaṃ jānāti, dārabharaṇaṃ kātuṃ na sakkhissati, na mayaṃ dhītaro dassāmā’’ti āhaṃsu. rājā taṃ pavattiṃ sutvā puttassa santikaṃ gantvā ārocesi. bodhisatto ‘‘kiṃ sippaṃ dassetuṃ vaṭṭati, tātā’’ti āha. sahassathāmadhanuṃ āropetuṃ vaṭṭati, tātāti. tena hi āharāpethāti. rājā āharāpetvā adāsi. dhanuṃ purisasahassaṃ āropeti, purisasahassaṃ oropeti. mahāpuriso dhanuṃ āharāpetvā pallaṅke nisinnova jiyaṃ pādaṅguṭṭhake veṭhetvā kaḍḍhanto pādaṅguṭṭhakeneva dhanuṃ āropetvā vāmena hatthena daṇḍe gahetvā dakkhiṇena hatthena kaḍḍhitvā jiyaṃ pothesi. sakalanagaraṃ uppatanākārappattaṃ ahosi. ‘‘kiṃ saddo eso’’ti ca vutte ‘‘devo gajjatī’’ti āhaṃsu. athaññe ‘‘tumhe na jānātha, na devo gajjati, aṅgīrasassa kumārassa sahassathāmadhanuṃ āropetvā jiyaṃ pothentassa jiyappahārasaddo eso’’ti  āhaṃsu. sākiyā tāvatakeneva āraddhacittā ahesuṃ.
mahāpuriso ‘‘aññaṃ kiṃ kātuṃ vaṭṭatī’’ti āha. aṭṭhaṅgulamattabahalaṃ ayopaṭṭaṃ kaṇḍena vinivijjhituṃ vaṭṭatīti. taṃ vinivijjhitvā ‘‘aññaṃ kiṃ kātuṃ vaṭṭatī’’ti āha. caturaṅgulabahalaṃ asanaphalakaṃ vinivijjhituṃ vaṭṭatīti. taṃ vinivijjhitvā ‘‘aññaṃ kiṃ kātuṃ vaṭṭatī’’ti āha. vidatthibahalaṃ udumbaraphalakaṃ vinivijjhituṃ  vaṭṭatīti. taṃ vinivijjhitvā ‘‘aññaṃ kiṃ kātuṃ vaṭṭatī’’ti. yante baddhaṃ phalakasataṃ vinivijjhituṃ vaṭṭatīti. taṃ vinivijjhitvā ‘‘aññaṃ kiṃ kātuṃ vaṭṭatī’’ti āha. saṭṭhipaṭalaṃ sukkhamahiṃsacammaṃ vinivijjhituṃ vaṭṭatīti. tampi vinivijjhitvā ‘‘aññaṃ kiṃ kātuṃ vaṭṭatī’’ti āha. tato vālikasakaṭādīni ācikkhiṃsu. mahāsatto vālikasakaṭampi palālasakaṭampi vinivijjhitvā udake ekusabhappamāṇaṃ kaṇḍaṃ pesesi, thale aṭṭhaüsabhappamāṇaṃ. atha naṃ ‘‘idāni vātiṅgaṇasaññāya vālaṃ vijjhituṃ vaṭṭatī’’ti āhaṃsu. tena hi bandhāpethāti. saddantare bajjhatu, tātāti. purato gacchantu, gāvutantare bandhantūti. purato gacchantu, addhayojane bandhantūti. purato gacchantu yojane bandhantūti. bandhāpetha, tātāti yojanamatthake vātiṅgaṇasaññāya vālaṃ bandhāpetvā rattandhakāre meghapaṭalacchannāsu disāsu kaṇḍaṃ khipi, taṃ gantvā yojanamatthake vālaṃ phāletvā pathaviṃ pāvisi. na kevalañca ettakameva, taṃ divasaṃ pana mahāsatto loke vattamānasippaṃ sabbameva sandassesi. sakyarājāno attano attano dhītaro alaṅkaritvā pesayiṃsu, cattālīsasahassanāṭakitthiyo ahesuṃ. mahāpuriso tīsu pāsādesu devo maññe paricārento mahāsampattiṃ anubhavati.
nippurisehīti purisavirahitehi. na kevalaṃ cettha tūriyāneva nippurisāni, sabbaṭṭhānānipi nippurisāneva. dovārikāpi itthiyova, nhāpanādiparikammakarāpi itthiyova. rājā kira ‘‘tathārūpaṃ issariyasukhasampattiṃ anubhavamānassa purisaṃ disvā parisaṅkā uppajjati, sā me puttassa mā ahosī’’ti sabbakiccesu itthiyova ṭhapesi. paricārayamānoti modamāno. na heṭṭhāpāsādaṃ orohāmīti pāsādato heṭṭhā na otarāmi. iti maṃ cattāro māse añño sikhābaddho puriso nāma passituṃ nālattha. yathāti yena niyāmena. dāsakammakaraporisassāti dāsānañceva devasikabhattavetanābhatānaṃ kammakarānañca nissāya jīvamānapurisānañca. kaṇājakanti sakuṇḍakabhattaṃ. bilaṅgadutiyanti kañjikadutiyaṃ.
evarūpāya iddhiyāti evaṃjātikāya puññiddhiyā samannāgatassa. evarūpena ca sukhumālenāti evaṃjātikena ca niddukkhabhāvena. sokhumālenātipi  pāṭho. evaṃ tathāgato ettakena ṭhānena attano sirisampattiṃ kathesi. kathento ca na uppilāvitabhāvatthaṃ kathesi, ‘‘evarūpāyapi pana sampattiyā ṭhito pamādaṃ akatvā appamattova ahosi’’nti appamādalakkhaṇasseva dīpanatthaṃ kathesi. teneva assutavā kho puthujjanotiādimāha. tattha paranti parapuggalaṃ. jiṇṇanti jarājiṇṇaṃ. aṭṭīyatīti aṭṭo pīḷito hoti. harāyatīti hiriṃ karoti lajjati. jigucchatīti asuciṃ viya disvā jigucchaṃ uppādeti. attānaṃyeva atisitvāti jarādhammampi samānaṃ attānaṃ atikkamitvā aṭṭīyati harāyatīti attho. jarādhammoti jarāsabhāvo. jaraṃ anatītoti jaraṃ anatikkanto, anto jarāya vattāmi. iti paṭisañcikkhatoti evaṃ paccavekkhantassa. yobbanamadoti yobbanaṃ nissāya uppajjanako mānamado. sabbaso  pahīyīti sabbākārena pahīno. maggena pahīnasadiso katvā dassito. na panesa maggena pahīno, paṭisaṅkhānena pahīnova kathitoti veditabbo. bodhisattassa hi devatā  jarāpattaṃ dassesuṃ. tato paṭṭhāya yāva arahattā antarā mahāsattassa yobbanamado nāma na uppajjati. sesapadadvayepi eseva nayo. ettha pana ārogyamadoti ahaṃ nirogoti ārogyaṃ nissāya uppajjanako mānamado. jīvitamadoti ahaṃ ciraṃ jīvīti taṃ nissāya uppajjanako mānamado. sikkhaṃ paccakkhāyāti sikkhaṃ paṭikkhipitvā. hīnāyāvattatīti hīnāya lāmakāya gihibhāvāya āvattati.
yathādhammāti byādhiādīhi yathāsabhāvā. tathāsantāti yathā santā eva aviparītabyādhiādisabhāvāva hutvāti attho. jigucchantīti parapuggalaṃ jigucchanti. mama evaṃ vihārinoti mayhaṃ evaṃ jigucchāvihārena viharantassa evaṃ jigucchanaṃ nappatirūpaṃ bhaveyya nānucchavikaṃ. sohaṃ evaṃ viharantoti so ahaṃ evaṃ paraṃ jigucchamāno viharanto, evaṃ vā iminā paṭisaṅkhānavihārena viharanto. ñatvā dhammaṃ nirūpadhinti sabbūpadhivirahitaṃ nibbānadhammaṃ ñatvā. sabbe made abhibhosmīti sabbe tayopi made abhibhaviṃ samatikkamiṃ. nekkhamme daṭṭhu khematanti nibbāne khemabhāvaṃ disvā. nekkhammaṃ daṭṭhu khematotipi pāṭho, nibbānaṃ khemato disvāti attho. tassa  me ahu ussāhoti tassa mayhaṃ taṃ nekkhammasaṅkhātaṃ nibbānaṃ abhipassantassa ussāho ahu, vāyāmo ahosīti attho. nāhaṃ  bhabbo etarahi, kāmāni paṭisevitunti ahaṃ dāni duvidhepi kāme paṭisevituṃ abhabbo. anivatti bhavissāmīti pabbajjato ca sabbaññutaññāṇato ca na nivattissāmi, anivattako bhavissāmi. brahmacariyaparāyaṇoti maggabrahmacariyaparāyaṇo jātosmīti attho. iti imāhi gāthāhi mahābodhipallaṅke attano āgamanīyavīriyaṃ kathesi.
10. ādhipateyyasuttavaṇṇanā
40. dasame ādhipateyyānīti jeṭṭhakakāraṇato nibbattāni. attādhipateyyantiādīsu attānaṃ jeṭṭhakaṃ katvā nibbattitaṃ guṇajātaṃ attādhipateyyaṃ. lokaṃ jeṭṭhakaṃ katvā nibbattitaṃ lokādhipateyyaṃ. navavidhaṃ lokuttaradhammaṃ jeṭṭhakaṃ katvā nibbattitaṃ dhammādhipateyyaṃ. na iti bhavābhavahetūti iti bhavo, iti bhavoti evaṃ āyatiṃ, na tassa tassa sampattibhavassa hetu. otiṇṇoti anupaviṭṭho. yassa hi jāti antopaviṭṭhā, so jātiyā otiṇṇo nāma. jarādīsupi eseva nayo. kevalassa dukkhakkhandhassāti sakalassa vaṭṭadukkharāsissa. antakiriyā  paññāyethāti antakaraṇaṃ paricchedaparivaṭumakaraṇaṃ paññāyeyya. ohāyāti pahāya. pāpiṭṭhatareti lāmakatare. āraddhanti paggahitaṃ paripuṇṇaṃ, āraddhattāva asallīnaṃ. upaṭṭhitāti catusatipaṭṭhānavasena upaṭṭhitā. upaṭṭhitattāva asammuṭṭhā. passaddho kāyoti nāmakāyo ca karajakāyo ca passaddho vūpasantadaratho. passaddhattāva asāraddho. samāhitaṃ cittanti ārammaṇe cittaṃ sammā āhitaṃ suṭṭhu ṭhapitaṃ. sammā āhitattāva ekaggaṃ. adhipatiṃ karitvāti jeṭṭhakaṃ katvā. suddhaṃ  attānaṃ pariharatīti suddhaṃ nimmalaṃ katvā attānaṃ pariharati paṭijaggati, gopāyatīti attho. ayañca yāva arahattamaggā pariyāyena suddhamattānaṃ pariharati nāma, phalappattova pana nippariyāyena suddhamattānaṃ pariharati.
svākkhātotiādīni visuddhimagge (visuddhi॰ 1.147) vitthāritāni. jānaṃ passaṃ viharantīti taṃ dhammaṃ jānantā passantā viharanti. imāni kho, bhikkhave, tīṇi ādhipateyyānīti  ettāvatā tīṇi ādhipateyyāni lokiyalokuttaramissakāni kathitāni.
pakubbatoti karontassa. attā te purisa jānāti, saccaṃ vā yadi vā musāti yaṃ tvaṃ karosi, taṃ yadi vā yathāsabhāvaṃ yadi vā no yathāsabhāvanti tava attāva jānāti. iminā ca kāraṇena veditabbaṃ ‘‘pāpakammaṃ karontassa loke paṭicchannaṭṭhānaṃ nāma natthī’’ti. kalyāṇanti sundaraṃ. atimaññasīti atikkamitvā maññasi. attānaṃ parigūhasīti yathā me attāpi na jānāti, evaṃ naṃ parigūhāmīti vāyamasi. attādhipateyyakoti attajeṭṭhako. lokādhipoti lokajeṭṭhako. nipakoti paññavā. jhāyīti jhāyanto. dhammādhipoti dhammajeṭṭhako. saccaparakkamoti thiraparakkamo bhūtaparakkamo. pasayha māranti māraṃ pasahitvā. abhibhuyya antakanti idaṃ tasseva vevacanaṃ. yo ca phusī jātikkhayaṃ padhānavāti yo jhāyī padhānavā māraṃ abhibhavitvā jātikkhayaṃ arahattaṃ phusi. so  tādisoti so tathāvidho tathāsaṇṭhito. lokavidūti tayo loke vidite pākaṭe katvā ṭhito. sumedhoti supañño. sabbesu dhammesu atammayo munīti sabbe tebhūmakadhamme taṇhāsaṅkhātāya tammayatāya abhāvena atammayo khīṇāsavamuni kadāci katthaci na hīyati na parihīyatīti vuttaṃ hotīti.
devadūtavaggo catuttho.


5. cūḷavaggo
1. sammukhībhāvasuttavaṇṇanā
41. pañcamassa  paṭhame sammukhībhāvāti sammukhībhāvena, vijjamānatāyāti attho. pasavatīti paṭilabhati. saddhāya sammukhībhāvāti yadi hi saddhā na bhaveyya, deyyadhammo na bhaveyya, dakkhiṇeyyasaṅkhātā paṭiggāhakapuggalā na bhaveyyuṃ, kathaṃ puññakammaṃ kareyya. tesaṃ pana sammukhībhāvena sakkā kātunti tasmā ‘‘saddhāya sammukhībhāvā’’tiādimāha. ettha ca dve  dhammā sulabhā deyyadhammā ceva dakkhiṇeyyā ca, saddhā pana dullabhā. puthujjanassa hi saddhā athāvarā padavārena nānā hoti, teneva mahāmoggallānasadisopi aggasāvako pāṭibhogo bhavituṃ asakkonto āha – ‘‘dvinnaṃ kho te ahaṃ, āvuso, dhammānaṃ pāṭibhogo bhogānañca jīvitassa ca, saddhāya pana tvaṃyeva pāṭibhogo’’ti (udā॰ 18).
2. tiṭhānasuttavaṇṇanā
42. dutiye vigatamalamaccherenāti vigatamacchariyamalena. muttacāgoti vissaṭṭhacāgo. payatapāṇīti dhotahattho. assaddho hi satakkhattuṃ hatthe dhovitvāpi malinahatthova hoti, saddho pana dānābhiratattā malinahatthopi dhotahatthova. vossaggaratoti  vossaggasaṅkhāte dāne rato. yācayogoti yācituṃ yutto, yācakehi vā yogo assātipi yācayogo. dānasaṃvibhāgaratoti dānaṃ dadanto saṃvibhāgañca karonto dānasaṃvibhāgarato nāma hoti.
dassanakāmo sīlavatanti dasapi yojanāni vīsampi tiṃsampi yojanasatampi gantvā sīlasampanne daṭṭhukāmo hoti pāṭaliputtakabrāhmaṇo viya saddhātissamahārājā viya ca. pāṭaliputtassa kira nagaradvāre sālāya nisinnā dve brāhmaṇā kāḷavallimaṇḍapavāsimahānāgattherassa guṇakathaṃ sutvā ‘‘amhehi taṃ bhikkhuṃ daṭṭhuṃ vaṭṭatī’’ti dvepi janā nikkhamiṃsu. eko antarāmagge kālamakāsi. eko samuddatīraṃ patvā nāvāya mahātitthapaṭṭane oruyha anurādhapuraṃ  āgantvā ‘‘kāḷavallimaṇḍapo kuhi’’nti pucchi. rohaṇajanapadeti. so anupubbena therassa vasanaṭṭhānaṃ patvā cūḷanagaragāme dhuraghare nivāsaṃ gahetvā therassa āhāraṃ sampādetvā pātova vuṭṭhāya therassa vasanaṭṭhānaṃ pucchitvā gantvā janapariyante ṭhito theraṃ dūratova āgacchantaṃ disvā sakiṃ tattheva ṭhito vanditvā puna upasaṅkamitvā gopphakesu daḷhaṃ gahetvā vandanto ‘‘uccā, bhante, tumhe’’ti āha. thero ca nātiucco nātirasso pamāṇayuttova, tena naṃ puna āha – ‘‘nātiuccā tumhe, tumhākaṃ  pana guṇā mecakavaṇṇassa samuddassa matthakena gantvā sakalajambudīpatalaṃ ajjhottharitvā gatā, ahampi pāṭaliputtanagaradvāre nisinno tumhākaṃ guṇakathaṃ assosi’’nti. so therassa bhikkhāhāraṃ datvā attano ticīvaraṃ paṭiyādetvā therassa santike pabbajitvā tassovāde patiṭṭhāya katipāheneva arahattaṃ pāpuṇi.
saddhātissamahārājāpi, ‘‘bhante, mayhaṃ vanditabbayuttakaṃ  ekaṃ ayyaṃ ācikkhathā’’ti pucchi. bhikkhū ‘‘maṅgalavāsī kuṭṭatissatthero’’ti āhaṃsu. rājā mahāparivārena pañcayojanamaggaṃ agamāsi. thero ‘‘kiṃ saddo eso, āvuso’’ti bhikkhusaṅghaṃ pucchi. ‘‘rājā, bhante, tumhākaṃ dassanatthāya āgato’’ti. thero cintesi – ‘‘kiṃ mayhaṃ mahallakakāle rājagehe kamma’’nti divāṭṭhāne mañce nipajjitvā bhūmiyaṃ lekhaṃ likhanto acchi. rājā ‘‘kahaṃ thero’’ti pucchitvā ‘‘divāṭṭhāne’’ti sutvā tattha gacchanto theraṃ bhūmiyaṃ lekhaṃ likhantaṃ disvā ‘‘khīṇāsavassa nāma hatthakukkuccaṃ natthi, nāyaṃ khīṇāsavo’’ti avanditvāva nivatti. bhikkhusaṅgho theraṃ āha – ‘‘bhante, evaṃvidhassa saddhassa pasannassa rañño kasmā vippaṭisāraṃ karitthā’’ti. ‘‘āvuso, rañño pasādarakkhanaṃ na tumhākaṃ bhāro, mahallakattherassa bhāro’’ti vatvā aparabhāge anupādisesāya nibbānadhātuyā parinibbāyanto bhikkhusaṅghaṃ āha – ‘‘mayhaṃ kūṭāgāramhi aññampi pallaṅkaṃ attharathā’’ti. tasmiṃ atthate thero – ‘‘idaṃ kūṭāgāraṃ antare appatiṭṭhahitvā raññā diṭṭhakāleyeva bhūmiyaṃ patiṭṭhātū’’ti adhiṭṭhahitvā parinibbāyi. kūṭāgāraṃ pañcayojanamaggaṃ ākāsena agamāsi. pañcayojanamagge dhajaṃ dhāretuṃ samatthā rukkhā dhajapaggahitāva ahesuṃ. gacchāpi gumbāpi sabbe kūṭāgārābhimukhā hutvā aṭṭhaṃsu.
raññopi paṇṇaṃ pahiṇiṃsu ‘‘thero parinibbuto, kūṭāgāraṃ ākāsena āgacchatī’’ti. rājā na saddahi. kūṭāgāraṃ ākāsena gantvā thūpārāmaṃ padakkhiṇaṃ katvā silācetiyaṭṭhānaṃ agamāsi. cetiyaṃ saha vatthunā uppatitvā kūṭāgāramatthake aṭṭhāsi, sādhukārasahassāni pavattiṃsu. tasmiṃ khaṇe mahābyagghatthero nāma lohapāsāde sattamakūṭāgāre nisinno bhikkhūnaṃ vinayakammaṃ karonto taṃ saddaṃ sutvā ‘‘kiṃ saddo  eso’’ti paṭipucchi. bhante, maṅgalavāsī kuṭṭatissatthero parinibbuto, kūṭāgāraṃ pañcayojanamaggaṃ ākāsena āgataṃ, tattha so sādhukārasaddoti. āvuso, puññavante nissāya  sakkāraṃ labhissāmāti antevāsike khamāpetvā ākāseneva āgantvā taṃ kūṭāgāraṃ pavisitvā dutiyamañce nisīditvā anupādisesāya nibbānadhātuyā parinibbāyi. rājā gandhapupphacuṇṇāni ādāya gantvā ākāse ṭhitaṃ kūṭāgāraṃ disvā kūṭāgāraṃ pūjesi. tasmiṃ khaṇe kūṭāgāraṃ otaritvā pathaviyaṃ patiṭṭhitaṃ. rājā mahāsakkārena sarīrakiccaṃ kāretvā dhātuyo gahetvā cetiyaṃ akāsi. evarūpā sīlavantānaṃ dassanakāmā nāma honti.
saddhammaṃ sotumicchatīti tathāgatappaveditaṃ saddhammaṃ sotukāmo hoti piṇḍapātikattherādayo viya. gaṅgāvanavāliaṅgaṇamhi kira tiṃsa bhikkhū vassaṃ upagatā anvaddhamāsaṃ uposathadivase catupaccayasantosabhāvanārāmamahāariyavaṃsañca (a॰ ni॰ 4.28) kathenti. eko piṇḍapātikatthero pacchābhāgena āgantvā paṭicchannaṭṭhāne nisīdi. atha naṃ eko gonaso jaṅghapiṇḍimaṃsaṃ saṇḍāsena gaṇhanto viya ḍaṃsi. thero olokento gonasaṃ disvā ‘‘ajja dhammassavanantarāyaṃ na karissāmī’’ti gonasaṃ gahetvā thavikāya pakkhipitvā thavikāmukhaṃ bandhitvā avidūre ṭhāne ṭhapetvā dhammaṃ suṇantova nisīdi. aruṇuggamanañca visaṃ vikkhambhetvā therassa tiṇṇaṃ phalānaṃ pāpuṇanañca visassa daṭṭhaṭṭhāneneva otaritvā pathavipavisanañca dhammakathikattherassa dhammakathāniṭṭhāpanañca ekakkhaṇeyeva ahosi. tato thero āha – ‘‘āvuso eko me coro gahito’’ti thavikaṃ muñcitvā gonasaṃ vissajjesi. bhikkhū disvā ‘‘kāya velāya daṭṭhattha, bhante’’ti pucchiṃsu. hiyyo sāyanhasamaye, āvusoti. kasmā, bhante, evaṃ bhāriyaṃ kammaṃ karitthāti. āvuso, sacāhaṃ dīghajātikena daṭṭhoti vadeyyaṃ, nayimaṃ ettakaṃ ānisaṃsaṃ  labheyyanti. idaṃ tāva piṇḍapātikattherassa vatthu.
dīghavāpiyampi ‘‘mahājātakabhāṇakatthero gāthāsahassaṃ mahāvessantaraṃ kathessatī’’ti tissamahāgāme tissamahāvihāravāsī eko  daharo sutvā tato nikkhamitvā ekāheneva navayojanamaggaṃ āgato. tasmiṃyeva khaṇe thero dhammakathaṃ ārabhi. daharo dūramaggāgamanena sañjātakāyadarathattā paṭṭhānagāthāya saddhiṃ avasānagāthaṃyeva vavatthapesi. tato therassa ‘‘idamavocā’’ti  vatvā uṭṭhāya gamanakāle ‘‘mayhaṃ āgamanakammaṃ moghaṃ jāta’’nti rodamāno aṭṭhāsi. eko manusso taṃ kathaṃ sutvā gantvā therassa ārocesi, ‘‘bhante, ‘tumhākaṃ dhammakathaṃ sossāmī’ti eko daharabhikkhu tissamahāvihārā āgato, so ‘kāyadarathabhāvena me āgamanaṃ moghaṃ jāta’nti rodamāno ṭhito’’ti. gacchatha saññāpetha naṃ ‘‘puna sve kathessāmā’’ti. so punadivase therassa dhammakathaṃ sutvā sotāpattiphalaṃ pāpuṇi.
aparāpi ullakolikaṇṇivāsikā ekā itthī puttakaṃ pāyamānā ‘‘dīghabhāṇakamahāabhayatthero nāma ariyavaṃsapaṭipadaṃ kathetī’’ti sutvā pañcayojanamaggaṃ gantvā divākathikattherassa nisinnakāleyeva vihāraṃ pavisitvā bhūmiyaṃ puttaṃ nipajjāpetvā divākathikattherassa ṭhitakāva dhammaṃ assosi. sarabhāṇake there uṭṭhite dīghabhāṇakamahāabhayatthero catupaccayasantosabhāvanārāmamahāariyavaṃsaṃ ārabhi. sā ṭhitakāva paggaṇhāti. thero tayo eva paccaye kathetvā uṭṭhānākāraṃ akāsi. sā upāsikā āha – ‘‘ayyo, ‘ariyavaṃsaṃ kathessāmī’ti siniddhabhojanaṃ bhuñjitvā madhurapānakaṃ pivitvā yaṭṭhimadhukatelādīhi bhesajjaṃ katvā kathetuṃ  yuttaṭṭhāneyeva uṭṭhahatī’’ti. thero ‘‘sādhu, bhaginī’’ti vatvā upari bhāvanārāmaṃ paṭṭhapesi. aruṇuggamanañca therassa ‘‘idamavocā’’ti vacanañca upāsikāya sotāpattiphaluppatti ca ekakkhaṇeyeva ahosi.
aparāpi kaḷamparavāsikā itthī aṅkena puttaṃ ādāya ‘‘dhammaṃ sossāmī’’ti cittalapabbataṃ gantvā ekaṃ rukkhaṃ nissāya dārakaṃ nipajjāpetvā sayaṃ ṭhitakāva dhammaṃ suṇāti. rattibhāgasamanantare eko dīghajātiko tassā  passantiyāyeva samīpe nipannadārakaṃ catūhi dāṭhāhi ḍaṃsitvā agamāsi. sā cintesi – ‘‘sacāhaṃ ‘putto me sappena daṭṭho’ti vakkhāmi, dhammassa antarāyo bhavissati. anekakkhattuṃ kho pana me ayaṃ saṃsāravaṭṭe vaṭṭantiyā putto ahosi, dhammameva carissāmī’’ti tiyāmarattiṃ ṭhitakāva dhammaṃ paggaṇhitvā sotāpattiphale patiṭṭhāya aruṇe uggate saccakiriyāya puttassa visaṃ nimmathetvā puttaṃ gahetvā gatā. evarūpā puggalā dhammaṃ sotukāmā nāma honti.
3. atthavasasuttavaṇṇanā
43. tatiye  tayo, bhikkhave, atthavase sampassamānenāti tayo atthe tīṇi kāraṇāni passantena. alamevāti yuttameva. yo dhammaṃ desetīti yo puggalo catusaccadhammaṃ pakāseti. atthappaṭisaṃvedīti aṭṭhakathaṃ ñāṇena paṭisaṃvedī. dhammappaṭisaṃvedīti pāḷidhammaṃ paṭisaṃvedī.
4. kathāpavattisuttavaṇṇanā
44. catutthe ṭhānehīti kāraṇehi. pavattinīti appaṭihatā niyyānikā.
5. paṇḍitasuttavaṇṇanā
45. pañcame paṇḍitapaññattānīti paṇḍitehi paññattāni kathitāni pasatthāni. sappurisapaññattānīti sappurisehi mahāpurisehi paññattāni kathitāni pasatthāni. ahiṃsāti karuṇā ceva karuṇāpubbabhāgo ca. saṃyamoti sīlasaṃyamo. damoti  indriyasaṃvaro, uposathavasena vā attadamanaṃ, puṇṇovāde (ma॰ ni॰ 3.395 ādayo; saṃ॰ ni॰ 4.88 ādayo) damoti vuttā khantipi āḷavake (saṃ॰ ni॰ 1.246; su॰ ni॰ 183 ādayo) vuttā paññāpi imasmiṃ sutte vaṭṭatiyeva. mātāpitu upaṭṭhānanti mātāpitūnaṃ rakkhanaṃ gopanaṃ paṭijagganaṃ. santānanti aññattha buddhapaccekabuddhaariyasāvakā santo nāma, idha pana mātāpituupaṭṭhākā adhippetā. tasmā uttamaṭṭhena santānaṃ, seṭṭhacariyaṭṭhena brahmacārīnaṃ. idaṃ mātāpituupaṭṭhānaṃ sabbhi upaññātanti evamettha attho daṭṭhabbo. sataṃ etāni ṭhānānīti santānaṃ uttamapurisānaṃ etāni ṭhānāni kāraṇāni. ariyo dassanasampannoti idha imesaṃyeva tiṇṇaṃ ṭhānānaṃ kāraṇena ariyo ceva dassanasampanno ca veditabbo, na buddhādayo na sotāpannā. atha vā sataṃ etāni ṭhānānīti mātupaṭṭhānaṃ pitupaṭṭhānanti etāni ṭhānāni santānaṃ uttamapurisānaṃ kāraṇānīti evaṃ mātāpituupaṭṭhākavasena imissā gāthāya attho veditabbo. mātāpituupaṭṭhākoyeva hi idha ‘‘ariyo dassanasampanno’’ti vutto. sa lokaṃ bhajate sivanti so khemaṃ devalokaṃ gacchatīti.
6. sīlavantasuttavaṇṇanā
46. chaṭṭhe  tīhi ṭhānehīti tīhi kāraṇehi. kāyenātiādīsu bhikkhū āgacchante disvā paccuggamanaṃ karontā gacchante anugacchantā āsanasālāya sammajjanaüpalepanādīni karontā āsanāni paññāpentā pānīyaṃ paccupaṭṭhāpentā kāyena puññaṃ pasavanti nāma. bhikkhusaṅghaṃ piṇḍāya carantaṃ disvā ‘‘yāguṃ detha, bhattaṃ detha, sappinavanītādīni detha, gandhapupphādīhi pūjetha, uposathaṃ upavasatha, dhammaṃ suṇātha, cetiyaṃ vandathā’’tiādīni vadantā vācāya puññaṃ pasavanti nāma. bhikkhū piṇḍāya carante disvā ‘‘labhantū’’ti cintentā manasā puññaṃ pasavanti nāma. pasavantīti paṭilabhanti. puññaṃ  panettha lokiyalokuttaramissakaṃ kathitaṃ.
7. saṅkhatalakkhaṇasuttavaṇṇanā
47. sattame saṅkhatassāti paccayehi samāgantvā katassa. saṅkhatalakkhaṇānīti saṅkhataṃ etanti sañjānanakāraṇāni nimittāni. uppādoti jāti. vayoti bhedo. ṭhitassa aññathattaṃ nāma jarā. tattha saṅkhatanti tebhūmakā dhammā. maggaphalāni pana asammasanūpagattā idha na kathīyanti. uppādādayo saṅkhatalakkhaṇā nāma. tesu uppādakkhaṇe uppādo, ṭhānakkhaṇe jarā, bhedakkhaṇe vayo. lakkhaṇaṃ na saṅkhataṃ, saṅkhataṃ na lakkhaṇaṃ, lakkhaṇena pana saṅkhataṃ paricchinnaṃ. yathā hatthiassagomahiṃsādīnaṃ sattisūlādīni sañjānanalakkhaṇāni na hatthiādayo, napi hatthiādayo lakkhaṇāneva, lakkhaṇehi pana te ‘‘asukassa hatthī, asukassa asso, asukahatthī, asukaasso’’ti vā paññāyanti, evaṃsampadamidaṃ veditabbaṃ.
8. asaṅkhatalakkhaṇasuttavaṇṇanā
48. aṭṭhame asaṅkhatassāti paccayehi samāgantvā akatassa. asaṅkhatalakkhaṇānīti asaṅkhataṃ etanti sañjānanakāraṇāni nimittāni. na uppādo paññāyatītiādīhi uppādajarābhaṅgānaṃ abhāvo vutto. uppādādīnañhi abhāvena asaṅkhatanti paññāyati.
9. pabbatarājasuttavaṇṇanā
49. navame  mahāsālāti mahārukkhā. kulapatinti kulajeṭṭhakaṃ. seloti silāmayo. araññasminti agāmakaṭṭhāne. brahmāti mahanto. vaneti aṭaviyaṃ. vanappatīti vanajeṭṭhakā. idha dhammaṃ caritvāna, maggaṃ sugatigāminanti sugatigāmikamaggasaṅkhātaṃ dhammaṃ caritvā.
10. ātappakaraṇīyasuttavaṇṇanā
50. dasame  ātappaṃ karaṇīyanti vīriyaṃ kātuṃ yuttaṃ. anuppādāyāti anuppādatthāya, anuppādaṃ sādhessāmīti iminā kāraṇena kattabbanti attho. paratopi eseva nayo. sārīrikānanti sarīrasambhavānaṃ. dukkhānanti dukkhamānaṃ. tibbānanti bahalānaṃ, tāpanavasena vā tibbānaṃ. kharānanti pharusānaṃ. kaṭukānanti tikhiṇānaṃ. asātānanti amadhurānaṃ. amanāpānanti manaṃ vaḍḍhetuṃ asamatthānaṃ. pāṇaharānanti jīvitaharānaṃ. adhivāsanāyāti adhivāsanatthāya sahanatthāya khamanatthāya.
ettake  ṭhāne satthā āṇāpetvā āṇattiṃ pavattetvā idāni samādapento yato kho, bhikkhavetiādimāha. tattha yatoti yadā. ātāpīti vīriyavā. nipakoti sappañño. satoti satiyā samannāgato. dukkhassa antakiriyāyāti vaṭṭadukkhassa paricchedaparivaṭumakiriyāya. ime ca pana ātāpādayo tayopi lokiyalokuttaramissakā kathitā.
11. mahācorasuttavaṇṇanā
51. ekādasame mahācoroti mahanto balavacoro. sandhinti gharasandhiṃ. nillopanti mahāvilopaṃ. ekāgārikanti ekameva gehaṃ parivāretvā vilumpanaṃ. paripanthepi tiṭṭhatīti panthadūhanakammaṃ karoti. nadīvidugganti nadīnaṃ duggamaṭṭhānaṃ antaradīpakaṃ, yattha sakkā hoti dvīhipi tīhipi jaṅghasahassehi saddhiṃ nilīyituṃ. pabbatavisamanti  pabbatānaṃ visamaṭṭhānaṃ pabbatantaraṃ, yattha sakkā hoti sattahi vā aṭṭhahi vā jaṅghasahassehi saddhiṃ nilīyituṃ. tiṇagahananti tiṇena vaḍḍhitvā sañchannaṃ dvattiyojanaṭṭhānaṃ. rodhanti ghanaṃ aññamaññaṃ saṃsaṭṭhasākhaṃ ekābaddhaṃ  mahāvanasaṇḍaṃ. pariyodhāya atthaṃ bhaṇissantīti pariyodahitvā taṃ taṃ kāraṇaṃ pakkhipitvā atthaṃ kathayissanti. tyāssāti te assa. pariyodhāya atthaṃ bhaṇantīti kismiñci kiñci vattuṃ āraddheyeva ‘‘mā evaṃ avacuttha, mayaṃ etaṃ kulaparamparāya jānāma, na esa evarūpaṃ karissatī’’ti taṃ taṃ kāraṇaṃ pakkhipitvā mahantampi dosaṃ harantā atthaṃ bhaṇanti. atha vā pariyodhāyāti paṭicchādetvātipi attho. te hi tassapi dosaṃ paṭicchādetvā atthaṃ bhaṇanti. khataṃ upahatanti guṇakhananena khataṃ, guṇupaghātena upahataṃ. visamena kāyakammenāti sampakkhalanaṭṭhena visamena kāyadvārikakammena. vacīmanokammesupi eseva nayo. antaggāhikāyāti dasavatthukāya antaṃ gahetvā ṭhitadiṭṭhiyā. sesaṃ sabbattha uttānatthamevāti.
cūḷavaggo pañcamo.

paṭhamapaṇṇāsakaṃ niṭṭhitaṃ.


2. dutiyapaṇṇāsakaṃ

(6) 1. brāhmaṇavaggo
1. paṭhamadvebrāhmaṇasuttavaṇṇanā
52. brāhmaṇavaggassa  paṭhame jiṇṇāti jarājiṇṇā. vuddhāti vayovuddhā. mahallakāti jātimahallakā. addhagatāti tayo addhe atikkantā. vayoanuppattāti tatiyaṃ vayaṃ anuppattā. yena bhagavā tenupasaṅkamiṃsūti puttadāre attano vacanaṃ akaronte disvā ‘‘samaṇassa gotamassa santikaṃ gantvā niyyānikamaggaṃ gavesissāmā’’ti cintetvā upasaṅkamiṃsu. mayamassu, bho gotama, brāhmaṇāti; bho gotama, mayaṃ brāhmaṇā na khattiyā nāmaccā na gahapatikāti brāhmaṇabhāvaṃ jānāpetvā jiṇṇātiādimāhaṃsu. akatabhīruttāṇāti akatabhayaparittāṇā. avassayabhūtaṃ patiṭṭhākammaṃ amhehi na katanti dassenti. tagghāti ekaṃsatthe nipāto, sampaṭicchanatthe vā. ekantena tumhe evarūpā, ahampi kho etaṃ sampaṭicchāmīti ca dasseti. upanīyatīti upasaṃharīyati. ayaṃ hi jātiyā jaraṃ upanīyati, jarāya byādhiṃ, byādhinā maraṇaṃ, maraṇena puna jātiṃ. tena vuttaṃ – ‘‘upanīyatī’’ti.
idāni yasmā te brāhmaṇā mahallakattā pabbajitvāpi vattaṃ pūretuṃ na sakkhissanti, tasmā ne pañcasu sīlesu patiṭṭhāpento bhagavā yodha kāyena saṃyamotiādimāha. tattha kāyena saṃyamoti kāyadvārena saṃvaro. sesesupi eseva nayo. taṃ tassa petassāti taṃ puññaṃ tassa paralokaṃ gatassa tāyanaṭṭhena tāṇaṃ, nilīyanaṭṭhena leṇaṃ, patiṭṭhānaṭṭhena dīpo, avassayanaṭṭhena saraṇaṃ, uttamagativasena parāyaṇañca hotīti dasseti. gāthā uttānatthāyeva. evaṃ  te brāhmaṇā tathāgatena pañcasu sīlesu samādapitā yāvajīvaṃ pañca sīlāni rakkhitvā sagge nibbattiṃsu.
2. dutiyadvebrāhmaṇasuttavaṇṇanā
53. dutiye  bhājananti yaṃkiñci bhaṇḍakaṃ. sesaṃ paṭhame vuttanayeneva veditabbaṃ.
3. aññatarabrāhmaṇasuttavaṇṇanā
54. tatiye sammodanīyanti sammodajananiṃ. sāraṇīyanti saritabbayuttakaṃ. vītisāretvāti pariyosāpetvā. kittāvatāti kittakena. sandiṭṭhiko dhammo hotīti sāmaṃ passitabbo hoti. akālikoti na kālantare phaladāyako. ehipassikoti ‘‘ehi passā’’ti evaṃ dassetuṃ sakkāti āgamanīyapaṭipadaṃ pucchati. opaneyyikoti attano cittaṃ upanetabbo. paccattaṃ veditabboti sāmaṃyeva jānitabbo. viññūhīti paṇḍitehi. pariyādinnacittoti ādinnagahitaparāmaṭṭhacitto hutvā. cetetīti cinteti. sesamettha uttānameva. imasmiṃ pana sutte brāhmaṇena lokuttaramaggo pucchito, satthārāpi soyeva kathito. so hi sāmaṃ passitabbattā sandiṭṭhiko nāmāti.
4. paribbājakasuttavaṇṇanā
55. catutthe brāhmaṇaparibbājakoti brāhmaṇajātiko paribbājako, na khattiyādijātiko. attatthampīti diṭṭhadhammikasamparāyikaṃ lokiyalokuttaramissakaṃ attano atthaṃ.
5. nibbutasuttavaṇṇanā
56. pañcame akālikanti na kālantare pattabbaṃ. opaneyyikanti paṭipattiyā upagantabbaṃ.
6. palokasuttavaṇṇanā
57. chaṭṭhe ācariyapācariyānanti ācariyānañceva ācariyācariyānañca. avīci maññe phuṭo ahosīti yathā avīci mahānirayo nirantaraphuṭo nerayikasattehi paripuṇṇo, manussehi  evaṃ paripuṇṇo hoti. kukkuṭasaṃpātikāti ekagāmassa chadanapiṭṭhito uppatitvā itaragāmassa  chadanapiṭṭhe patanasaṅkhāto kukkuṭasaṃpāto etāsu atthīti kukkuṭasaṃpātikā. kukkuṭasaṃpādikātipi pāṭho, gāmantarato gāmantaraṃ kukkuṭānaṃ padasā gamanasaṅkhāto kukkuṭasaṃpādo etāsu atthīti attho. ubhayampetaṃ ghananivāsataṃyeva dīpeti. adhammarāgarattāti rāgo nāma ekanteneva adhammo, attano parikkhāresu pana uppajjamāno na adhammarāgoti adhippeto, paraparikkhāresu uppajjamānova adhammarāgoti. visamalobhābhibhūtāti lobhassa samakālo nāma natthi, ekantaṃ visamova esa. attanā pariggahitavatthumhi pana uppajjamāno samalobho nāma, parapariggahitavatthumhi uppajjamānova visamoti adhippeto. micchādhammaparetāti avatthupaṭisevanasaṅkhātena micchādhammena samannāgatā. devo na sammā dhāraṃ anuppavecchatīti vassitabbayutte kāle vassaṃ na vassati. dubbhikkhanti dullabhabhikkhaṃ. dussassanti vividhasassānaṃ asampajjanena dussassaṃ. setaṭṭhikanti sasse sampajjamāne pāṇakā patanti, tehi daṭṭhattā nikkhantanikkhantāni sālisīsāni setavaṇṇāni honti nissārāni. taṃ sandhāya vuttaṃ ‘‘setaṭṭhika’’nti. salākāvuttanti vapitaṃ vapitaṃ sassaṃ salākāmattameva sampajjati, phalaṃ na detīti attho. yakkhāti yakkhādhipatino. vāḷe amanusse ossajjantīti caṇḍayakkhe manussapathe vissajjenti, te laddhokāsā mahājanaṃ jīvitakkhayaṃ pāpenti.
7. vacchagottasuttavaṇṇanā
58. sattame mahapphalanti mahāvipākaṃ. dhammassa cānudhammaṃ byākarontīti ettha dhammo nāma kathitakathā, anudhammo nāma kathitassa paṭikathanaṃ. sahadhammikoti sakāraṇo sahetuko. vādānupātoti vādassa anupāto, anupatanaṃ pavattīti attho. gārayhaṃ  ṭhānanti garahitabbayuttaṃ kāraṇaṃ. idaṃ vuttaṃ hoti – bhotā gotamena vuttā sakāraṇā vādappavatti kiñcipi gārayhaṃ kāraṇaṃ na āgacchatīti. atha vā tehi parehi vuttā sakāraṇā vādappavatti kiñci gārayhaṃ kāraṇaṃ na āgacchatīti pucchati.
antarāyakaro  hotīti antarāyaṃ vināsaṃ kicchalābhakaṃ vilomakaṃ karoti. pāripanthikoti panthadūhanacoro. khato ca hotīti guṇakhananena khato hoti. upahatoti guṇupaghāteneva upahato.
candanikāyāti  asucikalalakūpe. oligalleti niddhamanakalale. so cāti so sīlavāti vuttakhīṇāsavo. sīlakkhandhenāti sīlarāsinā. sesapadesupi eseva nayo. ettha ca vimuttiñāṇadassanaṃ vuccati paccavekkhaṇañāṇaṃ, taṃ asekkhassa pavattattā asekkhanti vuttaṃ. itarāni sikkhāpariyosānappattatāya sayampi asekkhāneva. tāni ca pana lokuttarāni, paccavekkhaṇañāṇaṃ lokiyaṃ.
rohiṇīsūti rattavaṇṇāsu. sarūpāsūti attano vacchakehi samānarūpāsu. pārevatāsūti kapotavaṇṇāsu. dantoti nibbisevano. puṅgavoti usabho. dhorayhoti dhuravāho. kalyāṇajavanikkamoti kalyāṇena ujunā javena gantā. nāssa vaṇṇaṃ parikkhareti assa goṇassa sarīravaṇṇaṃ na upaparikkhanti, dhuravahanakammameva pana upaparikkhanti. yasmiṃ kasmiñci jātiyeti yattha katthaci kulajāte. yāsu kāsuci etāsūti etāsu khattiyādippabhedāsu yāsu kāsuci jātīsu.
brahmacariyassa kevalīti brahmacariyassa kevalena samannāgato, paripuṇṇabhāvena yuttoti attho. khīṇāsavo hi sakalabrahmacārī nāma hoti. tenetaṃ vuttaṃ. pannabhāroti  oropitabhāro, khandhabhāraṃ kilesabhāraṃ kāmaguṇabhārañca oropetvā ṭhitoti attho. katakiccoti catūhi maggehi kiccaṃ katvā ṭhito. pāragū sabbadhammānanti sabbadhammā vuccanti pañcakkhandhā dvādasāyatanāni aṭṭhārasa dhātuyo, tesaṃ sabbadhammānaṃ abhiññāpāraṃ, pariññāpāraṃ, pahānapāraṃ, bhāvanāpāraṃ, sacchikiriyāpāraṃ, samāpattipārañcāti chabbidhaṃ pāraṃ gatattā pāragū. anupādāyāti aggahetvā. nibbutoti kilesasantāparahito. virajeti rāgadosamoharajarahite.
avijānantāti  khettaṃ ajānantā. dummedhāti nippaññā. assutāvinoti khettavinicchayasavanena rahitā. bahiddhāti imamhā sāsanā bahiddhā. na hi sante upāsareti buddhapaccekabuddhakhīṇāsave uttamapurise na upasaṅkamanti. dhīrasammateti paṇḍitehi sammate sambhāvite. mūlajātā patiṭṭhitāti iminā sotāpannassa saddhaṃ dasseti. kule vā idha jāyareti idha vā manussaloke khattiyabrāhmaṇavessakule jāyanti. ayameva hi tividhā kulasampatti nāma. anupubbena nibbānaṃ, adhigacchantīti sīlasamādhipaññāti ime guṇe pūretvā anukkamena nibbānaṃ adhigacchantīti.
8. tikaṇṇasuttavaṇṇanā
59. aṭṭhame  tikaṇṇoti tassa nāmaṃ. upasaṅkamīti ‘‘samaṇo kira gotamo paṇḍito, gacchissāmi tassa santika’’nti cintetvā bhuttapātarāso mahājanaparivuto upasaṅkami. bhagavato sammukhāti dasabalassa purato nisīditvā. vaṇṇaṃ bhāsatīti kasmā bhāsati? so kira ito pubbe tathāgatassa santikaṃ agatapubbo. athassa etadahosi – ‘‘buddhā nāma durāsadā, mayi paṭhamataraṃ akathente katheyya vā na vā. sace na kathessati, atha maṃ samāgamaṭṭhāne kathentaṃ  evaṃ vakkhanti ‘tvaṃ idha kasmā kathesi, yena te samaṇassa gotamassa santikaṃ gantvā vacanamattampi na laddha’nti. tasmā ‘evaṃ me ayaṃ garahā muccissatī’’’ti maññamāno bhāsati. kiñcāpi brāhmaṇānaṃ vaṇṇaṃ bhāsati, tathāgatassa pana ñāṇaṃ ghaṭṭessāmīti adhippāyeneva bhāsati. evampi tevijjā brāhmaṇāti tevijjakabrāhmaṇā evaṃpaṇḍitā evaṃdhīrā evaṃbyattā evaṃbahussutā evaṃvādino, evaṃsammatāti attho. itipīti iminā tesaṃ paṇḍitādiākāraparicchedaṃ dasseti. ettakena kāraṇena paṇḍitā…pe॰… ettakena kāraṇena sammatāti ayañhi ettha attho.
yathā kathaṃ pana brāhmaṇāti ettha yathāti kāraṇavacanaṃ, kathaṃ panāti pucchāvacanaṃ. idaṃ vuttaṃ hoti – kathaṃ pana, brāhmaṇa, brāhmaṇā tevijjaṃ  paññāpenti. yathā evaṃ sakkā hoti jānituṃ, taṃ kāraṇaṃ vadehīti. taṃ sutvā brāhmaṇo ‘‘jānanaṭṭhāneyeva maṃ sammāsambuddho pucchi, no ajānanaṭṭhāne’’ti attamano hutvā idha, bho gotamātiādimāha. tattha ubhatoti dvīhipi pakkhehi. mātito ca pitito cāti yassa mātā brāhmaṇī, mātu mātā brāhmaṇī, tassāpi mātā brāhmaṇī. pitā brāhmaṇo, pitu pitā brāhmaṇo, tassāpi pitā brāhmaṇo, so ubhato sujāto mātito ca pitito ca. saṃsuddhagahaṇikoti yassa saṃsuddhā mātu gahaṇī, kucchīti attho. ‘‘samavepākiniyā gahaṇiyā’’ti pana ettha kammajatejodhātu gahaṇīti vuccati.
yāva sattamā pitāmahayugāti ettha pitu pitā pitāmaho, pitāmahassa yugaṃ pitāmahayugaṃ. yuganti āyuppamāṇaṃ vuccati. abhilāpamattameva cetaṃ, atthato pana pitāmahoyeva pitāmahayugaṃ. tato uddhaṃ sabbepi pubbapurisā pitāmahaggahaṇeneva gahitā. evaṃ yāva sattamo puriso, tāva saṃsuddhagahaṇiko, atha  vā akkhitto anupakkuṭṭho jātivādenāti  dasseti. akkhittoti ‘‘apanetha etaṃ, kiṃ iminā’’ti evaṃ akkhitto anavakkhitto. anupakkuṭṭhoti na upakkuṭṭho, na akkosaṃ vā nindaṃ vā pattapubbo. kena kāraṇenāti? jātivādena. ‘‘itipi hīnajātiko eso’’ti evarūpena vacanenāti attho.
ajjhāyakoti idaṃ ‘‘na dānime jhāyanti, na dānime jhāyantīti kho, vāseṭṭha, ajjhāyakā ajjhāyakāteva tatiyaṃ akkharaṃ upanibbatta’’nti (dī॰ ni॰ 3.132) evaṃ paṭhamakappikakāle jhānavirahitānaṃ brāhmaṇānaṃ garahavacanaṃ uppannaṃ. idāni pana taṃ ajjhāyatīti ajjhāyako, mante parivattetīti iminā atthena pasaṃsāvacanaṃ katvā voharanti. mante dhāretīti mantadharo.
tiṇṇaṃ vedānanti irubbedayajubbedasāmabbedānaṃ. oṭṭhapahatakaraṇavasena pāraṃ gatoti pāragū. saha nighaṇḍunā ca keṭubhena ca sanighaṇḍukeṭubhānaṃ. nighaṇḍūti nāmanighaṇḍurukkhādīnaṃ vevacanapakāsakasatthaṃ. keṭubhanti kiriyākappavikappo kavīnaṃ upakārāya satthaṃ. saha akkharappabhedena  sākkharappabhedānaṃ. akkharappabhedoti sikkhā ca nirutti ca. itihāsapañcamānanti āthabbaṇavedaṃ catutthaṃ katvā itiha āsa, itiha āsāti īdisavacanapaṭisaṃyutto purāṇakathāsaṅkhāto khattavijjāsaṅkhāto vā itihāso pañcamo etesanti itihāsapañcamā. tesaṃ itihāsapañcamānaṃ vedānaṃ.
padaṃ tadavasesañca byākaraṇaṃ adhīyati vedeti cāti padako veyyākaraṇo. lokāyataṃ vuccati vitaṇḍavādasatthaṃ. mahāpurisalakkhaṇanti mahāpurisānaṃ buddhādīnaṃ lakkhaṇadīpakaṃ dvādasasahassaganthapamāṇaṃ satthaṃ, yattha soḷasasahassagāthāpadaparimāṇā buddhamantā nāma ahesuṃ, yesaṃ vasena ‘‘iminā lakkhaṇena samannāgatā buddhā nāma honti, iminā paccekabuddhā, dve aggasāvakā, asīti mahāsāvakā, buddhamātā, buddhapitā, aggupaṭṭhākā, aggupaṭṭhāyikā, rājā cakkavattī’’ti ayaṃ viseso ñāyati. anavayoti imesu lokāyatamahāpurisalakkhaṇesu anūno paripūrakārī, avayo na hotīti vuttaṃ hoti. avayo nāma yo tāni atthato ca ganthato ca sandhāretuṃ na sakkoti. atha vā anavayoti anu avayo, sandhivasena ukāralopo. anu avayo paripuṇṇasippoti attho.
tena  hīti idaṃ bhagavā naṃ āyācantaṃ disvā ‘‘idānissa pañhaṃ kathetuṃ kālo’’ti ñatvā āha. tassattho – yasmā maṃ āyācasi, tasmā suṇāhīti. vivicceva kāmehītiādi visuddhimagge (visuddhi॰ 1.70) vitthāritameva. idha panetaṃ tissannaṃ vijjānaṃ pubbabhāgapaṭipattidassanatthaṃ vuttanti veditabbaṃ. tattha dvinnaṃ vijjānaṃ anupadavaṇṇanā ceva bhāvanānayo ca visuddhimagge (visuddhi॰ 2.402 ādayo) vitthāritova.
paṭhamā vijjāti paṭhamaṃ uppannāti paṭhamā, viditakaraṇaṭṭhena vijjā. kiṃ viditaṃ karoti? pubbenivāsaṃ. avijjāti tasseva pubbenivāsassa aviditakaraṇaṭṭhena tappaṭicchādako moho vuccati. tamoti sveva moho paṭicchādakaṭṭhena tamoti vuccati. ālokoti sāyeva vijjā obhāsakaraṇaṭṭhena ālokoti vuccati. ettha ca vijjā adhigatāti ayaṃ attho. sesaṃ pasaṃsāvacanaṃ. yojanā panettha ayamassa vijjā adhigatā, athassa adhigatavijjassa avijjā vihatā vinaṭṭhāti attho. kasmā? yasmā vijjā uppannā. itarasmimpi padadvaye eseva nayo. yathā tanti ettha yathāti opammaṃ, tanti nipātamattaṃ. satiyā avippavāsena appamattassa. vīriyātāpena ātāpino. kāye ca jīvite ca anapekkhatāya pahitattassa. pesitattassāti attho. idaṃ vuttaṃ hoti – yathā appamattassa ātāpino pahitattassa viharato avijjā vihaññeyya, vijjā uppajjeyya. tamo vihaññeyya, āloko uppajjeyya, evameva tassa avijjā vihatā, vijjā uppannā. tamo vihato, āloko uppanno. etassa tena padhānānuyogassa anurūpameva phalaṃ laddhanti.
cutūpapātakathāyaṃ vijjāti dibbacakkhuñāṇavijjā. avijjāti sattānaṃ cutipaṭisandhippaṭicchādikā avijjā. sesaṃ vuttanayameva.
tatiyavijjāya so evaṃ samāhite citteti vipassanāpādakaṃ catutthajjhānacittaṃ veditabbaṃ. āsavānaṃ khayañāṇāyāti arahattamaggañāṇatthāya. arahattamaggo hi āsavavināsanato āsavānaṃ khayoti vuccati, tatra cetaṃ ñāṇaṃ tattha pariyāpannattāti. cittaṃ abhininnāmetīti vipassanācittaṃ abhinīharati. so idaṃ dukkhanti evamādīsu ettakaṃ dukkhaṃ, na ito bhiyyoti sabbampi dukkhasaccaṃ sarasalakkhaṇappaṭivedhena yathābhūtaṃ pajānāti paṭivijjhati, tassa ca dukkhassa nibbattikaṃ taṇhaṃ ‘‘ayaṃ dukkhasamudayo’’ti, tadubhayampi yaṃ ṭhānaṃ patvā nirujjhati, taṃ tesaṃ apavattiṃ nibbānaṃ ‘‘ayaṃ dukkhanirodho’’ti. tassa ca sampāpakaṃ ariyamaggaṃ ‘‘ayaṃ dukkhanirodhagāminī paṭipadā’’ti sarasalakkhaṇappaṭivedhena yathābhūtaṃ pajānāti paṭivijjhatīti evamattho veditabbo.
evaṃ sarūpato saccāni dassetvā idāni kilesavasena pariyāyato dassento ime āsavātiādimāha. tassa evaṃ jānato evaṃ passatoti tassa bhikkhuno evaṃ jānantassa evaṃ passantassa. saha vipassanāya koṭippattaṃ maggaṃ kathesi. kāmāsavāti kāmāsavato. vimuccatīti iminā maggakkhaṇaṃ dasseti. maggakkhaṇe hi cittaṃ vimuccati, phalakkhaṇe  vimuttaṃ hoti. vimuttasmiṃ vimuttamiti ñāṇanti iminā paccavekkhaṇañāṇaṃ dasseti. khīṇā jātītiādīhi tassa bhūmiṃ. tena hi ñāṇena so paccavekkhanto khīṇā jātītiādīni pajānāti. katamā panassa  jāti khīṇā, kathañca naṃ pajānātīti? na tāvassa atītā jāti khīṇā pubbeva khīṇattā, na anāgatā, anāgate vāyāmābhāvato, na paccuppannā, vijjamānattā. yā pana maggassa abhāvitattā uppajjeyya ekacatupañcavokārabhavesu ekacatupañcakkhandhappabhedā jāti, sā maggassa bhāvitattā anuppādadhammataṃ āpajjanena khīṇā. taṃ so maggabhāvanāya pahīnakilese paccavekkhitvā kilesābhāve vijjamānampi kammaṃ āyatiappaṭisandhikaṃ hotīti jānanto pajānāti.
vusitanti vutthaṃ parivutthaṃ, kataṃ caritaṃ niṭṭhitanti attho. brahmacariyanti maggabrahmacariyaṃ. puthujjanakalyāṇakena hi saddhiṃ satta sekkhā brahmacariyavāsaṃ vasanti nāma, khīṇāsavo vutthavāso. tasmā so attano brahmacariyavāsaṃ paccavekkhanto ‘‘vusitaṃ brahmacariya’’nti pajānāti. kataṃ karaṇīyanti catūsu saccesu catūhi maggehi pariññāpahānasacchikiriyābhāvanābhisamayavasena soḷasavidhampi kiccaṃ niṭṭhāpitanti attho. puthujjanakalyāṇakādayo hi taṃ kiccaṃ karonti, khīṇāsavo katakaraṇīyo. tasmā so attano karaṇīyaṃ paccavekkhanto ‘‘kataṃ karaṇīya’’nti pajānāti. nāparaṃ itthattāyāti puna itthabhāvāya, evaṃ soḷasavidhakiccabhāvāya kilesakkhayāya vā maggabhāvanākiccaṃ me natthīti pajānāti. atha vā itthattāyāti itthabhāvato, imasmā evaṃ pakārā idāni vattamānakkhandhasantānā aparaṃ khandhasantānaṃ mayhaṃ natthi, ime pana pañcakkhandhā pariññātā tiṭṭhanti chinnamūlakā rukkhā viya. te carimakaviññāṇanirodhena anupādāno viya jātavedo nibbāyissantīti pajānāti. idha  vijjāti arahattamaggañāṇavijjā. avijjāti catusaccappaṭicchādikā avijjā. sesaṃ vuttanayameva.
anuccāvacasīlassāti yassa sīlaṃ kālena hāyati, kālena vaḍḍhati, so uccāvacasīlo nāma hoti. khīṇāsavassa pana sīlaṃ  ekantavaḍḍhitameva. tasmā so anuccāvacasīlo nāma hoti. vasībhūtanti  vasippattaṃ. susamāhitanti suṭṭhu samāhitaṃ, ārammaṇamhi suṭṭhapitaṃ. dhīranti dhitisampannaṃ. maccuhāyinanti maccuṃ jahitvā ṭhitaṃ. sabbappahāyinanti sabbe pāpadhamme pajahitvā ṭhitaṃ. buddhanti catusaccabuddhaṃ. antimadehinanti sabbapacchimasarīradhārinaṃ. taṃ namassanti gotamanti taṃ gotamagottaṃ buddhasāvakā namassanti. atha vā gotamabuddhassa sāvakopi gotamo, taṃ gotamaṃ devamanussā namassantīti attho.
pubbenivāsanti pubbenivutthakkhandhaparamparaṃ. yovetīti yo aveti avagacchati. yovedītipi pāṭho. yo avedi, viditaṃ pākaṭaṃ katvā ṭhitoti attho. saggāpāyañca passatīti cha kāmāvacare nava brahmaloke cattāro ca apāye passati. jātikkhayaṃ pattoti arahattaṃ patto. abhiññāvositoti jānitvā kiccavosānena vosito. munīti moneyyena samannāgato khīṇāsavamuni. etāhīti heṭṭhā niddiṭṭhāhi pubbenivāsañāṇādīhi. nāññaṃ lapitalāpananti yo panañño tevijjoti aññehi lapitavacanamattameva lapati, tamahaṃ tevijjoti na vadāmi, attapaccakkhato ñatvā parassapi tisso vijjā kathentamevāhaṃ tevijjoti vadāmīti attho. kalanti koṭṭhāsaṃ. nāgghatīti na pāpuṇāti. idāni brāhmaṇo bhagavato kathāya pasanno pasannākāraṃ karonto abhikkantantiādimāha.
9. jāṇussoṇisuttavaṇṇanā
60. navame yassassūti yassa bhaveyyuṃ. yaññotiādīsu yajitabboti yañño, deyyadhammassetaṃ nāmaṃ. saddhanti  matakabhattaṃ. thālipākoti varapurisānaṃ dātabbayuttaṃ bhattaṃ. deyyadhammanti vuttāvasesaṃ yaṃkiñci deyyadhammaṃ nāma. tevijjesu brāhmaṇesu dānaṃ dadeyyāti sabbametaṃ dānaṃ tevijjesu dadeyya, tevijjā brāhmaṇāva paṭiggahetuṃ yuttāti dasseti. sesamettha heṭṭhā vuttanayamevāti.
10. saṅgāravasuttavaṇṇanā
61. dasame  saṅgāravoti evaṃnāmako rājagahanagare jiṇṇapaṭisaṅkharaṇakārako āyuttakabrāhmaṇo. upasaṅkamīti bhuttapātarāso hutvā mahājanaparivuto upasaṅkami. mayamassūti ettha assūti  nipātamattaṃ, mayaṃ, bho gotama, brāhmaṇā nāmāti idameva atthapadaṃ. yaññaṃ yajāmāti bāhirasamaye sabbacatukkena sabbaṭṭhakena sabbasoḷasakena sabbadvattiṃsāya sabbacatusaṭṭhiyā sabbasatena sabbapañcasatenāti ca evaṃ pāṇaghātapaṭisaṃyutto yañño nāma hoti. taṃ sandhāyevamāha. anekasārīrikanti anekasarīrasambhavaṃ. yadidanti yā esā. yaññādhikaraṇanti yajanakāraṇā ceva yājanakāraṇā cāti attho. ekasmiñhi bahūnaṃ dadantepi dāpentepi bahūsupi bahūnaṃ dentesupi dāpentesupi puññapaṭipadā anekasārīrikā nāma hoti. taṃ sandhāyetaṃ vuttaṃ. tuyhañca tuyhañca yajāmīti vadantassāpi tvañca tvañca yajāhīti āṇāpentassāpi ca anekasārīrikāva hoti. tampi sandhāyetaṃ vuttaṃ. yassa vā tassa vāti yasmā vā tasmā vā. ekamattānaṃ dametīti attano indriyadamanavasena ekaṃ attānameva dameti. ekamattānaṃ sametīti attano rāgādisamanavasena ekaṃ attānameva sameti. parinibbāpetīti  rāgādiparinibbāneneva parinibbāpeti. evamassāyanti evaṃ santepi ayaṃ.
evamidaṃ brāhmaṇassa kathaṃ sutvā satthā cintesi – ‘‘ayaṃ brāhmaṇo pasughātakasaṃyuttaṃ mahāyaññaṃ anekasārīrikaṃ puññapaṭipadaṃ vadeti, pabbajjāmūlakaṃ pana puññuppattipaṭipadaṃ ekasārīrikanti vadeti. nevāyaṃ ekasārīrikaṃ jānāti, na anekasārīrikaṃ, handassa ekasārīrikañca anekasārīrikañca paṭipadaṃ desessāmī’’ti upari desanaṃ vaḍḍhento tena hi brāhmaṇātiādimāha. tattha yathā te khameyyāti yathā tuyhaṃ rucceyya. idha tathāgato loke uppajjatītiādi visuddhimagge vitthāritameva. ethāyaṃ maggoti etha tumhe, ahamanusāsāmi, ayaṃ maggo. ayaṃ paṭipadāti tasseva vevacanaṃ. yathā paṭipannoti yena maggena paṭipanno. anuttaraṃ brahmacariyogadhanti arahattamaggasaṅkhātassa brahmacariyassa anuttaraṃ ogadhaṃ uttamapatiṭṭhābhūtaṃ nibbānaṃ. iccāyanti iti ayaṃ.
appaṭṭhatarāti yattha bahūhi veyyāvaccakarehi vā upakaraṇehi vā attho natthi. appasamārambhatarāti yattha bahūnaṃ kammacchedavasena pīḷāsaṅkhāto  samārambho natthi. seyyathāpi bhavaṃ gotamo, bhavaṃ cānando, ete me pujjāti yathā bhavaṃ gotamo, bhavañcānando, evarūpā mama pūjitā, tumheyeva dve janā mayhaṃ pujjā ca pāsaṃsā cāti imamatthaṃ sandhāyetaṃ vadati. tassa kira evaṃ ahosi – ‘‘ānandatthero maṃyeva imaṃ pañhaṃ kathāpetukāmo, attano kho pana vaṇṇe vutte padussanako nāma natthī’’ti. tasmā pañhaṃ akathetukāmo vaṇṇabhaṇanena vikkhepaṃ karonto evamāha.
na  kho tyāhanti na kho te ahaṃ. theropi kira cintesi – ‘‘ayaṃ brāhmaṇo pañhaṃ akathetukāmo parivattati, imaṃ pañhaṃ etaṃyeva kathāpessāmī’’ti. tasmā naṃ evamāha.
sahadhammikanti sakāraṇaṃ. saṃsādetīti saṃsīdāpeti. no vissajjetīti na katheti. yaṃnūnāhaṃ parimoceyyanti yaṃnūnāhaṃ ubhopete vihesato parimoceyyaṃ. brāhmaṇo hi ānandena pucchitaṃ pañhaṃ akathento viheseti, ānandopi brāhmaṇaṃ akathentaṃ kathāpento. iti ubhopete vihesato mocessāmīti cintetvā evamāha. kā nvajjāti kā nu ajja. antarākathā udapādīti aññissā kathāya antarantare katarā kathā uppajjīti pucchati. tadā kira rājantepure tīṇi pāṭihāriyāni ārabbha kathā udapādi, taṃ pucchāmīti satthā evamāha. atha brāhmaṇo ‘‘idāni vattuṃ sakkhissāmī’’ti rājantepure uppannaṃ kathaṃ ārocento ayaṃ khvajja, bho gotamātiādimāha. tattha ayaṃ khvajjāti ayaṃ kho ajja. pubbe sudanti ettha sudanti nipātamattaṃ. uttari manussadhammāti dasakusalakammapathasaṅkhātā manussadhammā uttariṃ. iddhipāṭihāriyaṃ dassesunti bhikkhācāraṃ gacchantā ākāseneva gamiṃsu ceva āgamiṃsu cāti evaṃ pubbe pavattaṃ ākāsagamanaṃ sandhāyevamāha. etarahi pana bahutarā ca bhikkhūti idaṃ so brāhmaṇo ‘‘pubbe bhikkhū ‘cattāro paccaye uppādessāmā’ti maññe evamakaṃsu, idāni paccayānaṃ uppannabhāvaṃ ñatvā soppena ceva pamādena ca vītināmentī’’ti laddhiyā evamāha.
pāṭihāriyānīti  paccanīkapaṭiharaṇavasena pāṭihāriyāni. iddhipāṭihāriyanti ijjhanavasena iddhi, paṭiharaṇavasena pāṭihāriyaṃ, iddhiyeva pāṭihāriyaṃ iddhipāṭihāriyaṃ. itaresupi  eseva nayo. anekavihitaṃ iddhividhantiādīnaṃ attho ceva bhāvanānayo ca visuddhimagge (visuddhi॰ 2.365) vitthāritova.
nimittena  ādisatīti āgatanimittena vā gatanimittena vā ṭhitanimittena vā ‘‘idaṃ nāma bhavissatī’’ti katheti. tatridaṃ vatthu – eko kira rājā tisso muttā gahetvā purohitaṃ pucchi ‘‘kiṃ me, ācariya, hatthe’’ti. so ito cito ca olokesi, tena ca samayena ekā sarabū ‘‘makkhikaṃ gahessāmī’’ti pakkhantā, gahaṇakāle makkhikā palātā. so makkhikāya muttattā ‘‘muttā mahārājā’’ti āha. muttā tāva hontu, kati muttāti. so puna nimittaṃ olokesi. athāvidūre kukkuṭo tikkhattuṃ saddaṃ nicchāresi. brāhmaṇo ‘‘tisso mahārājā’’ti āha. evaṃ ekacco āgatanimittena katheti. etenupāyena gataṭhitanimittehipi kathanaṃ veditabbaṃ. evampi te manoti evaṃ tava mano somanassito vā domanassito vā kāmavitakkādisaṃyutto vāti. dutiyaṃ tasseva vevacanaṃ. itipi te cittanti itipi tava cittaṃ, imañca imañca atthaṃ cintayamānaṃ pavattatīti attho. bahuṃ cepi ādisatīti bahuṃ cepi katheti. tatheva taṃ hotīti yathā kathitaṃ, tatheva hoti.
amanussānanti yakkhapisācādīnaṃ. devatānanti cātumahārājikādīnaṃ. saddaṃ sutvāti aññassa cittaṃ ñatvā kathentānaṃ sutvā. vitakkavipphārasaddanti vitakkavipphāravasena uppannaṃ vippalapantānaṃ suttappamattādīnaṃ saddaṃ. sutvāti taṃ sutvā. yaṃ vitakkayato tassa so saddo uppanno, tassa vasena ‘‘evampi te mano’’tiādisati.
tatrimāni vatthūni – eko kira manusso ‘‘aṭṭaṃ karissāmī’’ti gāmā nagaraṃ gacchanto  nikkhantaṭṭhānato paṭṭhāya ‘‘vinicchayasabhāyaṃ rañño ca rājamahāmattānañca idaṃ kathessāmi idaṃ kathessāmī’’ti vitakkento rājakulaṃ gato viya rañño purato ṭhito viya aṭṭakārakena saddhiṃ  kathento viya ca ahosi, tassa taṃ vitakkavipphāravasena niccharantaṃ saddaṃ sutvā eko puriso ‘‘kenaṭṭhena gacchasī’’ti āha. aṭṭakammenāti. gaccha, jayo te bhavissatīti. so gantvā aṭṭaṃ katvā jayameva pāpuṇi.
aparopi thero moḷiyagāme piṇḍāya cari. atha naṃ nikkhamantaṃ ekā dārikā aññavihitā na addasa. so gāmadvāre ṭhatvā nivattitvā oloketvā taṃ disvā vitakkento agamāsi. gacchantoyeva ca ‘‘kiṃ nu kho kurumānā dārikā na addasā’’ti vacībhedaṃ akāsi. passe ṭhito eko puriso sutvā ‘‘tumhe, bhante, moḷiyagāme caritthā’’ti āha.
manosaṅkhārā  paṇihitāti cittasaṅkhārā suṭṭhapitā. vitakkessatīti vitakkayissati pavattayissatīti pajānāti. pajānanto ca āgamanena jānāti, pubbabhāgena jānāti, antosamāpattiyaṃ cittaṃ apaloketvā jānāti. āgamanena jānāti nāma kasiṇaparikammakāleyeva ‘‘yenākārenesa kasiṇabhāvanaṃ āraddho paṭhamajjhānaṃ vā…pe॰… catutthajjhānaṃ vā aṭṭha vā samāpattiyo nibbattessatī’’ti jānāti. pubbabhāgena jānāti nāma paṭhamavipassanāya āraddhāyayeva jānāti, ‘‘yenākārena esa vipassanaṃ āraddho sotāpattimaggaṃ vā nibbattessati…pe॰… arahattamaggaṃ vā nibbattessatī’’ti jānāti. antosamāpattiyaṃ cittaṃ oloketvā jānāti nāma – ‘‘yenākārena imassa manosaṅkhārā suṭṭhapitā, imassa nāma cittassa anantarā imaṃ nāma vitakkaṃ vitakkessati, ito vuṭṭhitassa etassa hānabhāgiyo vā samādhi bhavissati  ṭhitibhāgiyo vā visesabhāgiyo vā nibbedhabhāgiyo vā, abhiññāyo vā nibbattessatī’’ti jānāti. tattha puthujjano cetopariyañāṇalābhī puthujjanānaṃyeva cittaṃ jānāti, na ariyānaṃ. ariyesupi heṭṭhimo uparimassa cittaṃ na jānāti, uparimo pana heṭṭhimassa jānāti. etesu ca sotāpanno sotāpattiphalasamāpattiṃ samāpajjati…pe॰… arahā arahattaphalasamāpattiṃ samāpajjati. uparimo heṭṭhimaṃ na samāpajjati. tesañhi heṭṭhimā heṭṭhimā samāpatti tatravattiyeva hoti. tatheva taṃ  hotīti etaṃ ekaṃsena tatheva hoti. cetopariyañāṇavasena ñātañhi aññathābhāvi nāma natthi.
evaṃ vitakkethāti evaṃ nekkhammavitakkādayo pavattentā vitakketha. mā evaṃ vitakkayitthāti evaṃ kāmavitakkādayo pavattentā mā vitakkayittha. evaṃ manasi karothāti evaṃ aniccasaññameva, dukkhasaññādīsu vā aññataraṃ manasi karotha. mā evanti niccantiādinā nayena mā manasā karittha. idanti idaṃ pañcakāmaguṇarāgaṃ pajahatha. idañca upasampajjāti idaṃ catumaggaphalappabhedaṃ lokuttaradhammameva upasampajja pāpuṇitvā nipphādetvā viharatha.
māyāsahadhammarūpaṃ viya khāyatīti māyāya samānakāraṇajātikaṃ viya hutvā upaṭṭhāti. māyākāropi hi udakaṃ gahetvā telaṃ karoti, telaṃ gahetvā udakanti evaṃ anekarūpaṃ māyaṃ dasseti. idampi pāṭihāriyaṃ tathārūpamevāti. idampi me, bho gotama, pāṭihāriyaṃ māyāsahadhammarūpaṃ viya khāyatīti cintāmaṇikavijjāsarikkhakataṃ sandhāya evaṃ āha. cintāmaṇikavijjaṃ  jānantāpi hi āgacchantameva disvā ‘‘ayaṃ idaṃ nāma vitakkento āgacchatī’’ti jānanti. tathā ‘‘idaṃ nāma vitakkento ṭhito, idaṃ nāma vitakkento nisinno, idaṃ nāma vitakkento nipanno’’ti jānanti.
abhikkantataranti  sundarataraṃ. paṇītataranti uttamataraṃ. bhavañhi gotamo avitakkaṃ avicāranti idha brāhmaṇo avasesaṃ ādesanāpāṭihāriyaṃ bāhirakanti na gaṇhi. idañca pana sabbaṃ so brāhmaṇo tathāgatassa vaṇṇaṃ kathentoyeva āha. addhā kho tyāyanti ekaṃseneva tayā ayaṃ. āsajja upanīya vācā bhāsitāti mama guṇe ghaṭṭetvā mameva guṇānaṃ santikaṃ upanītā vācā bhāsitā. apica tyāhaṃ byākarissāmīti apica te ahameva kathessāmīti. sesaṃ uttānatthamevāti.
brāhmaṇavaggo paṭhamo.


(7) 2. mahāvaggo
1. titthāyatanasuttavaṇṇanā
62. dutiyassa  paṭhame titthāyatanānīti titthabhūtāni āyatanāni, titthiyānaṃ vā āyatanāni. tattha titthaṃ jānitabbaṃ, titthakarā jānitabbā, titthiyā jānitabbā, titthiyasāvakā jānitabbā. titthaṃ nāma dvāsaṭṭhi diṭṭhiyo. titthikarā nāma tāsaṃ diṭṭhīnaṃ uppādakā. titthiyā nāma yesaṃ tā diṭṭhiyo ruccanti khamanti. titthiyasāvakā nāma tesaṃ paccayadāyakā. āyatananti ‘‘kambojo assānaṃ āyatanaṃ, gunnaṃ dakkhiṇāpatho āyatana’’nti ettha sañjātiṭṭhānaṃ āyatanaṃ nāma.
‘‘manorame āyatane, sevanti naṃ vihaṅgamā.
chāyaṃ chāyatthino yanti, phalatthaṃ phalabhojino’’ti.. (a॰ ni॰ 5.38) –
ettha samosaraṇaṭṭhānaṃ. ‘‘pañcimāni, bhikkhave, vimuttāyatanānī’’ti (a॰ ni॰ 5.26) ettha kāraṇaṃ. taṃ  idha sabbampi labbhati. sabbepi hi diṭṭhigatikā sañjāyamānā imesuyeva tīsu ṭhānesu sañjāyanti, samosaraṇamānāpi etesuyeva tīsu ṭhānesu samosaranti sannipatanti, diṭṭhigatikabhāve ca nesaṃ etāneva tīṇi kāraṇānīti titthabhūtāni sañjātiādinā atthena āyatanānītipi titthāyatanāni. tenevatthena titthiyānaṃ āyatanānītipi titthāyatanāni. samanuyuñjiyamānānīti kā nāmetā diṭṭhiyoti evaṃ pucchiyamānāni. samanugāhiyamānānīti kiṃkāraṇā etā diṭṭhiyo uppannāti evaṃ sammā anuggāhiyamānāni. samanubhāsiyamānānīti paṭinissajjetha etāni pāpakāni diṭṭhigatānīti evaṃ sammā anusāsiyamānāni. apica tīṇipi etāni anuyogapucchāvevacanāneva. tena vuttaṃ aṭṭhakathāyaṃ – ‘‘samanuyuñjatīti vā samanuggāhatīti vā samanubhāsatīti vā esese ekaṭṭhe same samabhāge tajjāte taññevā’’ti.
parampi  gantvāti ācariyaparamparā laddhiparamparā attabhāvaparamparāti etesu yaṃkiñci paramparaṃ gantvāpi. akiriyāya saṇṭhahantīti akiriyamatte saṃtiṭṭhanti. ‘‘amhākaṃ ācariyo pubbekatavādī, amhākaṃ pācariyo pubbekatavādī, amhākaṃ ācariyapācariyo pubbekatavādī. amhākaṃ ācariyo issaranimmānavādī, amhākaṃ pācariyo issaranimmānavādī, amhākaṃ ācariyapācariyo issaranimmānavādī. amhākaṃ ācariyo ahetuapaccayavādī, amhākaṃ pācariyo ahetuapaccayavādī, amhākaṃ ācariyapācariyo ahetuapaccayavādī’’ti evaṃ gacchantāni hi etāni ācariyaparamparaṃ gacchanti nāma. ‘‘amhākaṃ ācariyo pubbekataladdhiko, amhākaṃ pācariyo…pe॰… amhākaṃ ācariyapācariyo ahetuapaccayaladdhiko’’ti evaṃ gacchantāni laddhiparamparaṃ gacchanti nāma. ‘‘amhākaṃ ācariyassa attabhāvo pubbekatahetu, amhākaṃ pācariyassa…pe॰…  amhākaṃ ācariyapācariyassa attabhāvo ahetu apaccayo’’ti evaṃ gacchantāni attabhāvaparamparaṃ gacchanti nāma. evaṃ pana suvidūrampi gacchantāni akiriyamatteyeva saṇṭhahanti, ekopi etesaṃ diṭṭhigatikānaṃ kattā vā kāretā vā na paññāyati.
purisapuggaloti satto. kāmañca purisotipi vutte puggalotipi vutte sattoyeva vutto hoti, ayaṃ pana sammutikathā nāma yo yathā jānāti, tassa tathā vuccati. paṭisaṃvedetīti attano santāne uppannaṃ jānāti paṭisaṃviditaṃ karoti, anubhavati vā. pubbekatahetūti pubbekatakāraṇā, pubbekatakammapaccayeneva paṭisaṃvedetīti attho. iminā kammavedanañca kiriyavedanañca paṭikkhipitvā ekaṃ vipākavedanameva sampaṭicchanti. ye vā ime pittasamuṭṭhānā ābādhā semhasamuṭṭhānā vātasamuṭṭhānā sannipātikā utupariṇāmajā visamaparihārajā opakkamikā ābādhā kammavipākajā ābādhāti aṭṭha rogā vuttā, tesu satta paṭikkhipitvā ekaṃ vipākavedanaṃyeva sampaṭicchanti. yepime diṭṭhadhammavedanīyaṃ upapajjavedanīyaṃ aparapariyāyavedanīyanti tayo kammarāsayo vuttā, tesupi dve paṭibāhitvā ekaṃ aparapariyāyakammaṃyeva sampaṭicchanti. yepime diṭṭhadhammavedanīyo vipāko upapajjavedanīyo aparapariyāyavedanīyoti tayo vipākarāsayo vuttā, tesupi dve paṭibāhitvā ekaṃ aparapariyāyavipākameva sampaṭicchanti. yepime kusalacetanā akusalacetanā vipākacetanā kiriyacetanāti cattāro cetanārāsayo vuttā, tesupi tayo paṭibāhitvā ekaṃ vipākacetanaṃyeva sampaṭicchanti.
issaranimmānahetūti  issaranimmānakāraṇā, issarena nimmitattā paṭisaṃvedetīti attho. ayaṃ hi tesaṃ adhippāyo  – imā tisso vedanā  paccuppanne attanā katamūlakena vā āṇattimūlakena vā pubbekatena vā ahetuapaccayā vā paṭisaṃvedituṃ nāma na sakkā, issaranimmānakāraṇāyeva pana imā paṭisaṃvedetīti. evaṃvādino panete heṭṭhā vuttesu aṭṭhasu rogesu ekampi asampaṭicchitvā sabbe paṭibāhanti, heṭṭhā vuttesu ca tīsu kammarāsīsu tīsu vipākarāsīsu catūsu cetanārāsīsu ekampi asampaṭicchitvā sabbepi paṭibāhanti.
ahetuapaccayāti hetuñca paccayañca vinā, akāraṇeneva paṭisaṃvedetīti attho. ayañhi nesaṃ adhippāyo – imā tisso vedanā paccuppanne attanā katamūlakena vā āṇattimūlakena vā pubbekatena vā issaranimmānahetunā vā paṭisaṃvedituṃ nāma na sakkā, ahetuapaccayāyeva pana imā paṭisaṃvedetīti. evaṃvādino panete heṭṭhā vuttesu rogādīsu ekampi asampaṭicchitvā sabbaṃ paṭibāhanti.
evaṃ satthā mātikaṃ nikkhipitvā idāni taṃ vibhajitvā dassetuṃ tatra, bhikkhavetiādimāha. tattha evaṃ vadāmīti laddhipatiṭṭhāpanatthaṃ evaṃ vadāmīti dasseti. laddhiñhi appatiṭṭhāpetvā niggayhamānā laddhito laddhiṃ saṅkamanti, bho gotama, na mayaṃ pubbekatavādaṃ vadāmātiādīni vadanti. laddhiyā pana patiṭṭhāpitāya saṅkamituṃ alabhantā suniggahitā honti, iti nesaṃ laddhipatiṭṭhāpanatthaṃ evaṃ vadāmīti āha. tenahāyasmantoti tena hi āyasmanto. kiṃ vuttaṃ hoti – yadi etaṃ saccaṃ, evaṃ sante tena tumhākaṃ vādena. pāṇātipātino bhavissanti pubbekatahetūti ye keci loke pāṇaṃ atipātenti, sabbe te pubbekatahetu pāṇātipātino bhavissanti. kiṃkāraṇā? na hi pāṇātipātakammaṃ attanā katamūlakena na āṇattimūlakena na issaranimmānahetunā  na ahetuapaccayā sakkā paṭisaṃvedetuṃ, pubbekatahetuyeva paṭisaṃvedetīti ayaṃ vo laddhi. yathā ca pāṇātipātino, evaṃ pāṇātipātā viramantāpi pubbekatahetuyeva viramissantīti. iti bhagavā tesaṃyeva laddhiṃ gahetvā tesaṃ niggahaṃ āropeti. iminā nayena adinnādāyinotiādīsupi yojanā veditabbā.
sārato  paccāgacchatanti sārabhāvena gaṇhantānaṃ. chandoti kattukamyatāchando. idaṃ vā karaṇīyaṃ  idaṃ vā akaraṇīyanti ettha ayaṃ adhippāyo – idaṃ vā karaṇīyanti kattabbassa karaṇatthāya, idaṃ vā akaraṇīyanti akattabbassa akaraṇatthāya kattukamyatā vā paccattapurisakāro vā na hoti. chandavāyāmesu vā asantesu ‘‘idaṃ kattabba’’ntipi ‘‘idaṃ na kattabba’’ntipi na hoti. iti karaṇīyākaraṇīye kho pana saccato thetato anupalabbhiyamāneti evaṃ kattabbe ca akattabbe ca bhūtato thirato apaññāyamāne alabbhamāne. yadi hi kattabbaṃ kātuṃ akattabbato ca viramituṃ labheyya, karaṇīyākaraṇīyaṃ saccato thetato upalabbheyya. yasmā pana ubhayampi taṃ esa nupalabbhati, tasmā taṃ saccato thetato na upalabbhati, evaṃ tasmiṃ ca anupalabbhiyamāneti attho. muṭṭhassatīnanti naṭṭhassatīnaṃ vissaṭṭhassatīnaṃ. anārakkhānaṃ viharatanti chasu dvāresu nirārakkhānaṃ viharantānaṃ. na hoti paccattaṃ sahadhammiko samaṇavādoti evaṃ bhūtānaṃ tumhākaṃ vā aññesaṃ vā mayaṃ samaṇāti paccattaṃ sakāraṇo samaṇavādo na hoti na ijjhati. samaṇāpi hi pubbekatakāraṇāyeva honti, assamaṇāpi pubbekatakāraṇāyevāti. sahadhammikoti sakāraṇo. niggaho  hotīti mama niggaho hoti, te pana niggahitā hontīti.
evaṃ pubbekatavādino niggahetvā idāni issaranimmānavādino niggahetuṃ tatra, bhikkhavetiādimāha. tassattho pubbekatavāde vuttanayeneva veditabbo, tathā ahetukavādepi.
evaṃ imesaṃ titthāyatanānaṃ parampi gantvā akiriyāya saṇṭhahanabhāvena tucchabhāvaṃ aniyyānikabhāvaṃ, asārabhāvena thusakoṭṭanasadisataṃ āpajjanabhāvena aggisaññāya dhamamānakhajjupanakasarikkhataṃ taṃdiṭṭhikānaṃ purimassapi majjhimassapi pacchimassapi atthadassanatāya abhāvena andhaveṇūpamataṃ saddamatteneva tāni gahetvā sāradiṭṭhikānaṃ pathaviyaṃ patitassa beluvapakkassa daddabhāyitasaddaṃ sutvā ‘‘pathavī saṃvaṭṭamānā āgacchatī’’ti saññāya palāyantena sasakena sarikkhabhāvañca dassetvā idāni attanā desitassa dhammassa sārabhāvañceva niyyānikabhāvañca dassetuṃ ayaṃ  kho pana, bhikkhavetiādimāha. tattha aniggahitoti aññehi aniggahito niggahetuṃ asakkuṇeyyo. asaṃkiliṭṭhoti nikkileso parisuddho, ‘‘saṃkiliṭṭhaṃ naṃ karissāmā’’ti pavattehipi tathā kātuṃ asakkuṇeyyo. anupavajjoti upavādavinimutto. appaṭikuṭṭhoti ‘‘kiṃ iminā haratha na’’nti evaṃ appaṭibāhito, anupakkuṭṭho vā. viññūhīti paṇḍitehi. apaṇḍitānañhi ajānitvā kathentānaṃ vacanaṃ appamāṇaṃ. tasmā viññūhīti āha.
idāni tassa dhammassa dassanatthaṃ ‘‘katamo ca, bhikkhave’’ti pañhaṃ pucchitvā ‘‘imā cha dhātuyo’’tiādinā nayena mātikaṃ nikkhipitvā yathāpaṭipāṭiyā vibhajitvā dassento puna imā cha dhātuyotiādimāha. tattha dhātuyoti sabhāvā. nijjīvanissattabhāvappakāsako hi sabhāvaṭṭho dhātvaṭṭho nāma. phassāyatanānīti  vipākaphassānaṃ ākaraṭṭhena āyatanāni. manopavicārāti vitakkavicārapādehi aṭṭhārasasu ṭhānesu manassa upavicārā.
pathavīdhātūti patiṭṭhādhātu. āpodhātūti ābandhanadhātu. tejodhātūti paripācanadhātu. vāyodhātūti vitthambhanadhātu. ākāsadhātūti asamphuṭṭhadhātu. viññāṇadhātūti vijānanadhātu. evamidaṃ dhātukammaṭṭhānaṃ āgataṃ. taṃ kho panetaṃ saṅkhepato āgataṭṭhāne saṅkhepatopi vitthāratopi kathetuṃ vaṭṭati. vitthārato āgataṭṭhāne saṅkhepato kathetuṃ na vaṭṭati, vitthāratova vaṭṭati. imasmiṃ pana titthāyatanasutte idaṃ saṅkhepato chadhātuvasena kammaṭṭhānaṃ āgataṃ. taṃ ubhayathāpi kathetuṃ vaṭṭati.
saṅkhepato chadhātuvasena kammaṭṭhānaṃ pariggaṇhantopi evaṃ pariggaṇhāti – pathavīdhātu āpodhātu tejodhātu vāyodhātūti imāni cattāri mahābhūtāni, ākāsadhātu upādārūpaṃ. ekasmiṃ ca upādārūpe diṭṭhe sesāni tevīsati diṭṭhānevāti sallakkhetabbāni. viññāṇadhātūti cittaṃ viññāṇakkhandho hoti, tena sahajātā vedanā vedanākkhandho, saññā saññākkhandho, phasso ca cetanā ca saṅkhārakkhandhoti ime cattāro arūpakkhandhā nāma. cattāri pana mahābhūtāni catunnañca mahābhūtānaṃ upādārūpaṃ  rūpakkhandho nāma. tattha cattāro arūpakkhandhā nāmaṃ, rūpakkhandho rūpanti nāmañca rūpañcāti dveyeva dhammā honti, tato uddhaṃ satto vā jīvo vā natthīti evaṃ ekassa bhikkhuno saṅkhepato chadhātuvasena arahattasampāpakaṃ kammaṭṭhānaṃ veditabbaṃ.
vitthārato pariggaṇhanto pana cattāri mahābhūtāni pariggaṇhitvā ākāsadhātupariggahānusārena tevīsati upādārūpāni pariggaṇhāti. atha nesaṃ paccayaṃ upaparikkhanto  puna cattāreva mahābhūtāni disvā tesu pathavīdhātu  vīsatikoṭṭhāsā, āpodhātu dvādasa, tejodhātu cattāro, vāyodhātu chakoṭṭhāsāti koṭṭhāsavasena samodhānetvā dvācattālīsa mahābhūtāni ca vavatthapetvā tesu tevīsati upādārūpāni pakkhipitvā pañcasaṭṭhi rūpāni vavatthapeti. tāni ca vatthurūpena saddhiṃ chasaṭṭhi hontīti chasaṭṭhi rūpāni passati. viññāṇadhātu pana lokiyacittavasena ekāsīti cittāni. tāni sabbānipi viññāṇakkhandho nāma hoti. tehi sahajātā vedanādayopi tattakāyevāti ekāsīti vedanā vedanākkhandho, ekāsīti saññā saññākkhandho, ekāsīti cetanā saṅkhārakkhandhoti ime cattāro arūpakkhandhā tebhūmakavasena gayhamānā catuvīsādhikāni tīṇi dhammasatāni hontīti iti ime ca arūpadhammā chasaṭṭhi ca rūpadhammāti sabbepi samodhānetvā nāmañca rūpañcāti dveva dhammā honti, tato uddhaṃ satto vā jīvo vā natthīti nāmarūpavasena pañcakkhandhe vavatthapetvā tesaṃ paccayaṃ pariyesanto avijjāpaccayā taṇhāpaccayā kammapaccayā āhārapaccayāti evaṃ paccayaṃ disvā ‘‘atītepi imehi paccayehi idaṃ vaṭṭaṃ pavattittha, anāgatepi etehi paccayehi pavattissati, etarahipi etehiyeva pavattatī’’ti tīsu kālesu kaṅkhaṃ vitaritvā anukkamena paṭipajjamāno arahattaṃ pāpuṇāti. evaṃ vitthāratopi chadhātuvasena arahattasampāpakaṃ kammaṭṭhānaṃ veditabbaṃ.
cakkhu phassāyatananti suvaṇṇādīnaṃ suvaṇṇādiākaro viya dve cakkhuviññāṇāni dve sampaṭicchanāni tīṇi santīraṇānīti imehi sattahi viññāṇehi sahajātānaṃ sattannaṃ phassānaṃ samuṭṭhānaṭṭhena ākaroti āyatanaṃ. sotaṃ phassāyatanantiādīsupi eseva nayo. mano phassāyatananti  ettha pana dvāvīsati vipākaphassā yojetabbā. iti  hidaṃ chaphassāyatanānaṃ vasena kammaṭṭhānaṃ āgataṃ. taṃ saṅkhepatopi vitthāratopi kathetabbaṃ. saṅkhepato tāva – ettha hi purimāni pañca āyatanāni upādārūpaṃ, tesu diṭṭhesu avasesaṃ upādārūpaṃ diṭṭhameva hoti. chaṭṭhaṃ āyatanaṃ cittaṃ, taṃ viññāṇakkhandho hoti, tena sahajātā vedanādayo sesā tayo arūpakkhandhāti heṭṭhā vuttanayeneva saṅkhepato ca vitthārato ca arahattasampāpakaṃ kammaṭṭhānaṃ veditabbaṃ.
cakkhunā rūpaṃ disvāti cakkhuviññāṇena rūpaṃ passitvā. somanassaṭṭhāniyanti somanassassa kāraṇabhūtaṃ. upavicaratīti tattha manaṃ cārento upavicarati. sesapadesupi eseva nayo. ettha ca iṭṭhaṃ vā hotu aniṭṭhaṃ vā, yaṃ rūpaṃ disvā somanassaṃ uppajjati, taṃ somanassaṭṭhāniyaṃ nāma. yaṃ disvā domanassaṃ uppajjati, taṃ domanassaṭṭhāniyaṃ nāma. yaṃ disvā upekkhā uppajjati, taṃ upekkhāṭṭhāniyaṃ nāmāti veditabbaṃ. saddādīsupi eseva nayo. iti idaṃ saṅkhepato kammaṭṭhānaṃ āgataṃ. taṃ kho panetaṃ saṅkhepato āgataṭṭhāne saṅkhepatopi vitthāratopi kathetuṃ vaṭṭati. vitthārato āgataṭṭhāne saṅkhepato kathetuṃ na vaṭṭati. imasmiṃ pana titthāyatanasutte idaṃ saṅkhepato aṭṭhārasamanopavicāravasena kammaṭṭhānaṃ āgataṃ. taṃ saṅkhepatopi vitthāratopi kathetuṃ vaṭṭati.
tattha saṅkhepato tāva – cakkhu sotaṃ ghānaṃ jivhā kāyo, rūpaṃ saddo gandho rasoti imāni nava upādārūpāni, tesu diṭṭhesu sesaṃ upādārūpaṃ diṭṭhameva hoti. phoṭṭhabbaṃ tīṇi mahābhūtāni, tehi diṭṭhehi catutthaṃ diṭṭhameva hoti. mano viññāṇakkhandho, tena sahajātā vedanādayo tayo arūpakkhandhāti heṭṭhā vuttanayeneva saṅkhepato ca vitthārato ca arahattasampāpakaṃ kammaṭṭhānaṃ veditabbaṃ.
ariyasaccānīti  ariyabhāvakarāni, ariyapaṭividdhāni vā saccāni. ayamettha saṅkhepo, vitthārato panetaṃ padaṃ visuddhimagge (visuddhi॰ 2.529) pakāsitaṃ. channaṃ, bhikkhave, dhātūnanti idaṃ kimatthaṃ āraddhaṃ? sukhāvabodhanatthaṃ. yassa hi tathāgato dvādasapadaṃ paccayāvaṭṭaṃ kathetukāmo hoti, tassa gabbhāvakkanti vaṭṭaṃ dasseti. gabbhāvakkanti vaṭṭasmiṃ hi dassite kathetumpi sukhaṃ hoti  paraṃ avabodhe utumpīti sukhāvabodhanatthaṃ idamāraddhanti veditabbaṃ. tattha channaṃ dhātūnanti heṭṭhā vuttānaṃyeva pathavīdhātuādīnaṃ. upādāyāti paṭicca. etena paccayamattaṃ dasseti. idaṃ vuttaṃ hoti ‘‘chadhātupaccayā gabbhassāvakkanti hotī’’ti. kassa channaṃ dhātūnaṃ paccayena, kiṃ mātu, udāhu pitūti? na mātu na pitu, paṭisandhiggaṇhanakasattasseva pana channaṃ dhātūnaṃ paccayena gabbhassāvakkanti nāma hoti. gabbho ca nāmesa nirayagabbho tiracchānayonigabbho pettivisayagabbho manussagabbho devagabbhoti nānappakāro hoti. imasmiṃ pana ṭhāne manussagabbho adhippeto. avakkanti hotīti okkanti nibbatti pātubhāvo hoti, kathaṃ hotīti? tiṇṇaṃ sannipātena. vuttañhetaṃ –
‘‘tiṇṇaṃ kho pana, bhikkhave, sannipātā gabbhassāvakkanti hoti. katamesaṃ tiṇṇaṃ? idha mātāpitaro ca sannipatitā honti, mātā ca na utunī hoti, gandhabbo ca na paccupaṭṭhito hoti. neva tāva gabbhassāvakkanti hoti. idha mātāpitaro ca sannipatitā honti, mātā ca utunī hoti, gandhabbo ca na paccupaṭṭhito hoti, neva tāva gabbhassāvakkanti hoti. yato ca kho, bhikkhave, mātāpitaro ca sannipatitā honti, mātā ca utunī hoti, gandhabbo ca paccupaṭṭhito hoti. evaṃ tiṇṇaṃ sannipātā gabbhassāvakkanti hotī’’ti (ma॰ ni॰ 1.408).
okkantiyā  sati nāmarūpanti ‘‘viññāṇapaccayā nāmarūpa’’nti vuttaṭṭhāne vatthudasakaṃ kāyadasakaṃ bhāvadasakaṃ tayo arūpino khandhāti tettiṃsa dhammā gahitā, imasmiṃ pana ‘‘okkantiyā sati nāmarūpa’’nti vuttaṭṭhāne viññāṇakkhandhampi pakkhipitvā gabbhaseyyakānaṃ paṭisandhikkhaṇe catuttiṃsa dhammā gahitāti veditabbā. nāmarūpapaccayā saḷāyatanantiādīhi yatheva okkantiyā sati nāmarūpapātubhāvo dassito, evaṃ nāmarūpe sati saḷāyatanapātubhāvo, saḷāyatane sati phassapātubhāvo, phasse sati vedanāpātubhāvo dassito.
vediyamānassāti  ettha vedanaṃ anubhavantopi vediyamānoti vuccati jānantopi. ‘‘vediyāmahaṃ, bhante, vediyatīti maṃ saṅgho dhāretū’’ti (cūḷava॰ aṭṭha॰ 102) ettha hi anubhavanto vediyamāno nāma, ‘‘sukhaṃ vedanaṃ vediyamāno sukhaṃ vedanaṃ vediyāmīti pajānātī’’ti (ma॰ ni॰ 1.113; dī॰ ni॰ 2.380; vibha॰ 363) ettha jānanto. idhāpi jānantova adhippeto. idaṃ dukkhanti paññapemīti evaṃ jānantassa sattassa ‘‘idaṃ dukkhaṃ ettakaṃ dukkhaṃ, natthi ito uddhaṃ dukkha’’nti paññapemi bodhemi jānāpemi. ayaṃ dukkhasamudayotiādīsupi eseva nayo.
tattha dukkhādīsu ayaṃ sanniṭṭhānakathā – ṭhapetvā hi taṇhaṃ tebhūmakā pañcakkhandhā dukkhaṃ nāma, tasseva pabhāvikā pubbataṇhā dukkhasamudayo nāma, tesaṃ dvinnampi saccānaṃ anuppattinirodho dukkhanirodho nāma, ariyo aṭṭhaṅgiko maggo dukkhanirodhagāminī paṭipadā nāma. iti bhagavā okkantiyā sati nāmarūpanti kathentopi vediyamānassa jānamānasseva kathesi, nāmarūpapaccayā saḷāyatananti kathentopi, saḷāyatanapaccayā phassoti kathentopi, phassapaccayā vedanāti kathentopi, vediyamānassa kho panāhaṃ, bhikkhave, idaṃ dukkhanti paññapemīti  kathentopi, ayaṃ dukkhasamudayoti, ayaṃ dukkhanirodhoti, ayaṃ dukkhanirodhagāminī paṭipadāti paññapemīti kathentopi vediyamānassa jānamānasseva kathesi.
idāni tāni paṭipāṭiyā ṭhapitāni saccāni vitthārento katamañca, bhikkhavetiādimāha. taṃ sabbaṃ sabbākārena visuddhimagge (visuddhi॰ 2.537) vitthāritameva. tattha vuttanayeneva veditabbaṃ. ayaṃ pana viseso – tattha ‘‘dukkhasamudayaṃ ariyasaccaṃ yāyaṃ taṇhā ponobbhavikā’’ti (ma॰ ni॰ 1.133; dī॰ ni॰ 2.400; vibha॰ 203) imāya tantiyā āgataṃ, idha ‘‘avijjāpaccayā saṅkhārā’’ti paccayākāravasena. tattha ca dukkhanirodhaṃ ariyasaccaṃ ‘‘yo tassāyeva taṇhāya asesavirāganirodho’’ti (ma॰ ni॰ 1.134; dī॰ ni॰ 2.401; vibha॰ 204) imāya tantiyā āgataṃ, idha ‘‘avijjāyatveva asesavirāganirodhā’’ti paccayākāranirodhavasena.
tattha asesavirāganirodhāti asesavirāgena ca asesanirodhena ca. ubhayampetaṃ aññamaññavevacanameva. saṅkhāranirodhoti saṅkhārānaṃ anuppattinirodho  hoti. sesapadesupi eseva nayo. imehi pana padehi yaṃ āgamma avijjādayo nirujjhanti, atthato taṃ nibbānaṃ dīpitaṃ hoti. nibbānañhi avijjānirodhotipi saṅkhāranirodhotipi evaṃ tesaṃ tesaṃ dhammānaṃ nirodhanāmena kathīyati. kevalassāti sakalassa. dukkhakkhandhassāti vaṭṭadukkharāsissa. nirodho hotīti appavatti hoti. tattha yasmā avijjādīnaṃ nirodho nāma khīṇākāropi vuccati arahattampi nibbānampi, tasmā idha khīṇākāradassanavasena dvādasasu ṭhānesu arahattaṃ, dvādasasuyeva nibbānaṃ kathitanti veditabbaṃ. idaṃ vuccatīti ettha nibbānameva sandhāya idanti vuttaṃ. aṭṭhaṅgikoti na aṭṭhahi aṅgehi vinimutto añño maggo nāma atthi. yathā pana pañcaṅgikaṃ tūriyanti vutte pañcaṅgamattameva  tūriyanti vuttaṃ hoti, evamidhāpi aṭṭhaṅgikamattameva maggo hotīti veditabbo. aniggahitoti na niggahito. niggaṇhanto hi hāpetvā vā dasseti vaḍḍhetvā vā taṃ parivattetvā vā. tattha yasmā cattāri ariyasaccāni ‘‘na imāni cattāri, dve vā tīṇi vā’’ti evaṃ hāpetvāpi ‘‘pañca vā cha vā’’ti evaṃ vaḍḍhetvāpi ‘‘na imāni cattāri ariyasaccāni, aññāneva cattāri ariyasaccānī’’ti dassetuṃ na sakkā. tasmā ayaṃ dhammo aniggahito nāma. sesaṃ sabbattha uttānamevāti.
2. bhayasuttavaṇṇanā
63. dutiye  amātāputtikānīti mātā ca putto ca mātāputtaṃ, parittātuṃ samatthabhāvena natthi ettha mātāputtanti amātāputtikāni. yanti yasmiṃ samaye. tattha mātāpi puttaṃ nappaṭilabhatīti tasmiṃ aggibhaye uppanne mātāpi puttaṃ passituṃ na labhati, puttopi mātaraṃ passituṃ na labhatīti attho. bhayaṃ hotīti cittutrāsabhayaṃ hoti. aṭavisaṅkopoti aṭaviyā saṅkopo. aṭavīti cettha aṭavivāsino corā veditabbā. yadā hi te aṭavito janapadaṃ otaritvā gāmanigamarājadhāniyo paharitvā vilumpanti, tadā aṭavisaṅkopo nāma hoti, taṃ sandhāyetaṃ vuttaṃ. cakkasamārūḷhāti ettha iriyāpathacakkampi vaṭṭati yānacakkampi. bhayasmiṃ hi sampatte yesaṃ yānakāni atthi, te attano parikkhārabhaṇḍaṃ tesu āropetvā palāyanti. yesaṃ natthi, te kājena vā ādāya sīsena vā ukkhipitvā palāyantiyeva. te cakkasamārūḷhā nāma honti. pariyāyantīti ito cito ca gacchanti. kadācīti kismiñcideva kāle. karahacīti tasseva vevacanaṃ. mātāpi puttaṃ paṭilabhatīti āgacchantaṃ vā gacchantaṃ vā ekasmiṃ ṭhāne nilīnaṃ vā passituṃ labhati. udakavāhakoti  nadīpūro. mātāpi puttaṃ paṭilabhatīti kulle vā uḷumpe vā mattikābhājane vā dārukkhaṇḍe vā laggaṃ vuyhamānaṃ passituṃ paṭilabhati, sotthinā vā puna uttaritvā gāme vā araññe vā ṭhitaṃ passituṃ labhatīti.
evaṃ pariyāyato amātāputtikāni bhayāni dassetvā idāni nippariyāyena dassento tīṇimānītiādimāha. tattha jarābhayanti jaraṃ paṭicca uppajjanakabhayaṃ. itaresupi eseva nayo. vuttampi cetaṃ – ‘‘jaraṃ paṭicca uppajjati bhayaṃ bhayānakaṃ chambhitattaṃ lomahaṃso cetaso utrāso. byādhiṃ paṭicca, maraṇaṃ paṭicca uppajjati bhayaṃ bhayānakaṃ chambhitattaṃ lomahaṃso cetaso utrāso’’ti (vibha॰ 921). sesaṃ sabbattha uttānamevāti.
3. venāgapurasuttavaṇṇanā
64. tatiye kosalesūti evaṃnāmake janapade. cārikaṃ caramānoti addhānagamanaṃ gacchanto. cārikā ca nāmesā bhagavato duvidhā hoti turitacārikā ca aturitacārikā cāti. tattha dūrepi bodhaneyyapuggalaṃ disvā tassa bodhanatthāya sahasā gamanaṃ turitacārikā nāma. sā mahākassapapaccuggamanādīsu daṭṭhabbā. yaṃ pana gāmanigamapaṭipāṭiyā devasikaṃ yojanaaddhayojanavasena piṇḍapātacariyādīhi lokaṃ anuggaṇhantassa gamanaṃ, ayaṃ aturitacārikā nāma. imaṃ sandhāyetaṃ vuttaṃ – ‘‘cārikaṃ caramāno’’ti. vitthārena pana cārikākathā sumaṅgalavilāsiniyā dīghanikāyaṭṭhakathāya ambaṭṭhasuttavaṇṇanāyaṃ (dī॰ ni॰ aṭṭha॰ 1.254) vuttā. brāhmaṇagāmoti brāhmaṇānaṃ samosaraṇagāmopi brāhmaṇagāmoti vuccati, brāhmaṇānaṃ bhogagāmopi. idha samosaraṇagāmo brāhmaṇavasanagāmoti adhippeto. tadavasarīti tattha avasari, sampattoti attho. vihāro panettha  aniyāmito. tasmā tassa avidūre buddhānaṃ  anucchaviko eko vanasaṇḍo atthi, satthā taṃ vanasaṇḍaṃ gatoti veditabbo.
assosunti suṇiṃsu upalabhiṃsu, sotadvārasampattavacananigghosānusārena jāniṃsu. khoti avadhāraṇatthe, padapūraṇamatte vā nipāto. tattha avadhāraṇatthena ‘‘assosuṃ eva, na tesaṃ koci savanantarāyo ahosī’’ti ayamattho veditabbo. padapūraṇena byañjanasiliṭṭhatāmattameva.
idāni yamatthaṃ assosuṃ, taṃ pakāsetuṃ samaṇo khalu, bho, gotamotiādi vuttaṃ. tattha samitapāpattā samaṇoti veditabbo. khalūti anussavatthe nipāto. bhoti tesaṃ aññamaññaṃ ālapanamattaṃ. gotamoti bhagavato gottavasena paridīpanaṃ, tasmā ‘‘samaṇo khalu, bho, gotamo’’ti ettha samaṇo kira, bho, gotamagottoti evamattho daṭṭhabbo. sakyaputtoti idaṃ pana bhagavato uccākulaparidīpanaṃ. sakyakulā pabbajitoti saddhāpabbajitabhāvaparidīpanaṃ, kenaci pārijuññena anabhibhūto aparikkhīṇaṃyeva taṃ kulaṃ pahāya saddhāya pabbajitoti vuttaṃ hoti. taṃ kho panāti itthambhūtākhyānatthe upayogavacanaṃ, tassa kho pana bhoto gotamassāti attho. kalyāṇoti kalyāṇaguṇasamannāgato, seṭṭhoti vuttaṃ hoti. kittisaddoti kittiyeva, thutighoso vā. abbhuggatoti sadevakaṃ lokaṃ ajjhottharitvā uggato. kinti? itipi so bhagavā…pe॰… buddho bhagavāti. tatrāyaṃ padasambandho – so bhagavā itipi arahaṃ, itipi sammāsambuddho…pe॰… itipi bhagavāti. iminā ca iminā ca kāraṇenāti vuttaṃ hoti.
tattha ‘‘ārakattā, arīnaṃ arānañca hatattā, paccayādīnaṃ arahattā, pāpakaraṇe rahābhāvāti imehi kāraṇehi so bhagavā arahanti  veditabbo’’tiādinā nayena mātikaṃ nikkhipitvā  sabbāneva etāni padāni visuddhimagge (visuddhi॰ 1.125-127) buddhānussatiniddese vitthāritānīti tato nesaṃ vitthāro gahetabbo.
so  imaṃ lokanti so bhavaṃ gotamo imaṃ lokaṃ, idāni vattabbaṃ nidasseti. sadevakanti saha devehi sadevakaṃ. evaṃ saha mārena samārakaṃ. saha brahmunā sabrahmakaṃ. saha samaṇabrāhmaṇehi sassamaṇabrāhmaṇiṃ. pajātattā pajā, taṃ pajaṃ. saha devamanussehi sadevamanussaṃ. tattha sadevakavacanena pañcakāmāvacaradevaggahaṇaṃ veditabbaṃ, samārakavacanena chaṭṭhakāmāvacaradevaggahaṇaṃ, sabrahmakavacanena brahmakāyikādibrahmaggahaṇaṃ, sassamaṇabrāhmaṇivacanena sāsanassa paccatthikapaccāmittasamaṇabrāhmaṇaggahaṇaṃ, samitapāpabāhitapāpasamaṇabrāhmaṇaggahaṇañca, pajāvacanena sattalokaggahaṇaṃ, sadevamanussavacanena sammutidevaavasesamanussaggahaṇaṃ. evamettha tīhi padehi okāsalokena saddhiṃ sattaloko, dvīhi pajāvasena sattalokova gahitoti veditabbo.
aparo nayo – sadevakaggahaṇena arūpāvacaraloko gahito, samārakaggahaṇena chakāmāvacaradevaloko, sabrahmakaggahaṇena rūpībrahmaloko, sassamaṇabrāhmaṇādiggahaṇena catuparisavasena, sammutidevehi vā saha manussaloko, avasesasabbasattaloko vā. porāṇā panāhu – sadevakanti devatāhi saddhiṃ avasesalokaṃ. samārakanti mārena saddhiṃ avasesalokaṃ. sabrahmakanti brahmehi saddhiṃ avasesalokaṃ. evaṃ sabbepi tibhavūpage satte tīhākārehi tīsu padesu pakkhipitvā puna dvīhi padehi pariyādātuṃ sassamaṇabrāhmaṇiṃ pajaṃ sadevamanussanti vuttaṃ. evaṃ pañcahi padehi tena tenākārena tedhātukameva pariyādinnanti.
sayaṃ abhiññā sacchikatvā pavedetīti sayanti sāmaṃ, aparaneyyo hutvā. abhiññāti abhiññāya, adhikena ñāṇena ñatvāti attho. sacchikatvāti paccakkhaṃ katvā, etena anumānādipaṭikkhepo kato. pavedetīti bodheti ñāpeti pakāseti.
so dhammaṃ deseti ādikalyāṇaṃ…pe॰… pariyosānakalyāṇanti so bhagavā sattesu kāruññataṃ paṭicca hitvāpi anuttaraṃ vivekasukhaṃ dhammaṃ  deseti. tañca kho appaṃ vā bahuṃ vā desento ādikalyāṇādippakārameva deseti, ādimhipi kalyāṇaṃ bhaddakaṃ anavajjameva katvā  deseti, majjhepi, pariyosānepi kalyāṇaṃ bhaddakaṃ anavajjameva katvā desetīti vuttaṃ hoti.
tattha atthi desanāya ādimajjhapariyosānaṃ, atthi sāsanassa. desanāya tāva catuppadikāyapi gāthāya paṭhamapādo ādi nāma, tato dve majjhaṃ nāma, ante eko pariyosānaṃ nāma. ekānusandhikassa suttassa nidānaṃ ādi, idamavocāti pariyosānaṃ, ubhinnaṃ antarā majjhaṃ. anekānusandhikassa suttassa paṭhamānusandhi ādi, ante anusandhi pariyosānaṃ, majjhe eko vā dve vā bahū vā majjhameva.
sāsanassa sīlasamādhivipassanā ādi nāma. vuttampi cetaṃ – ‘‘ko cādi kusalānaṃ dhammānaṃ, sīlañca suvisuddhaṃ diṭṭhi ca ujukā’’ti (saṃ॰ ni॰ 5.369). ‘‘atthi, bhikkhave, majjhimā paṭipadā tathāgatena abhisambuddhā’’ti evaṃ vutto pana ariyamaggo majjhaṃ nāma. phalañceva nibbānañca pariyosānaṃ nāma. ‘‘tasmātiha tvaṃ, brāhmaṇa, brahmacariyaṃ etaṃpāraṃ etaṃpariyosāna’’nti ettha phalaṃ pariyosananti vuttaṃ. ‘‘nibbānogadhañhi, āvuso visākha, brahmacariyaṃ vussati nibbānaparāyaṇaṃ nibbānapariyosāna’’nti (ma॰ ni॰ 1.466) ettha nibbānaṃ pariyosānanti vuttaṃ. idha  pana desanāya ādimajjhapariyosānaṃ adhippetaṃ. bhagavā hi dhammaṃ desento ādimhi sīlaṃ dassetvā majjhe maggaṃ pariyosāne nibbānaṃ dasseti. tena vuttaṃ – ‘‘so dhammaṃ deseti ādikalyāṇaṃ majjhekalyāṇaṃ pariyosānakalyāṇa’’nti. tasmā aññopi dhammakathiko dhammaṃ kathento –
‘‘ādimhi sīlaṃ dasseyya, majjhe maggaṃ vibhāvaye.
pariyosānamhi nibbānaṃ, esā kathikasaṇṭhitī’’ti..
sātthaṃ sabyañjananti yassa hi yāgubhattaïtthipurisādivaṇṇanānissitā desanā hoti, na so sātthaṃ deseti. bhagavā pana tathārūpaṃ desanaṃ pahāya catusatipaṭṭhānādinissitaṃ desanaṃ deseti. tasmā ‘‘sātthaṃ desetī’’ti  vuccati. yassa pana desanā ekabyañjanādiyuttā vā sabbaniroṭṭhabyañjanā vā sabbavissaṭṭhabyañjanā vā sabbaniggahitabyañjanā vā, tassa damiḷakirātayavanādimilakkhānaṃ  bhāsā viya byañjanapāripūriyā abhāvato abyañjanā nāma desanā hoti. bhagavā pana –
‘‘sithilaṃ dhanitañca dīgharassaṃ, lahukaṃ garukañca niggahītaṃ.
sambandhaṃ vavatthitaṃ vimuttaṃ, dasadhā byañjanabuddhiyā pabhedo’’ti.. –
evaṃ vuttaṃ dasavidhaṃ byañjanaṃ amakkhetvā paripuṇṇabyañjanameva katvā dhammaṃ deseti. tasmā ‘‘sabyañjanaṃ katvā desetī’’ti vuccati. kevalaparipuṇṇanti ettha kevalanti sakalādhivacanaṃ. paripuṇṇanti anūnādhikavacanaṃ. idaṃ vuttaṃ hoti – sakalaparipuṇṇameva deseti, ekadesanāpi aparipuṇṇā natthīti. parisuddhanti nirupakkilesaṃ. yo hi ‘‘imaṃ dhammadesanaṃ nissāya lābhaṃ vā sakkāraṃ vā labhissāmī’’ti deseti, tassa aparisuddhā desanā nāma hoti. bhagavā pana lokāmisanirapekkho  hitapharaṇeneva mettābhāvanāya muduhadayo ullumpanasabhāvasaṇṭhitena cittena deseti. tasmā parisuddhaṃ desetīti vuccati. brahmacariyaṃ pakāsetīti ettha brahmacariyanti sikkhattayasaṅgahitaṃ sakalaṃ sāsanaṃ. tasmā brahmacariyaṃ pakāsetīti so dhammaṃ deseti ādikalyāṇaṃ…pe॰… parisuddhaṃ, evaṃ desento ca sikkhattayasaṅgahitaṃ sakalasāsanabrahmacariyaṃ pakāsetīti evamettha attho daṭṭhabbo. brahmacariyanti seṭṭhaṭṭhena brahmabhūtaṃ cariyaṃ, brahmabhūtānaṃ vā buddhādīnaṃ cariyanti vuttaṃ hoti.
sādhu kho panāti sundaraṃ kho pana, atthāvahaṃ sukhāvahanti vuttaṃ hoti. tathārūpānaṃ arahatanti yathārūpo so bhavaṃ gotamo, evarūpānaṃ anekehipi kappakoṭisatasahassehi dullabhadassanānaṃ byāmappabhāparikkhittehi asītianubyañjanapaṭimaṇḍitehi dvattiṃsamahāpurisalakkhaṇavarehi samākiṇṇamanoramasarīrānaṃ anappakadassanānaṃ atimadhuradhammanigghosānaṃ yathābhūtaguṇādhigamena loke arahantoti laddhasaddānaṃ arahataṃ. dassanaṃ hotīti pasādasommāni akkhīni ummīletvā dassanamattampi sādhu hoti. sace pana aṭṭhaṅgasamannāgatena brahmassarena dhammaṃ desentassa ekapadampi sotuṃ labhissāma, sādhutaraṃyeva bhavissatīti  evaṃ ajjhāsayaṃ katvā. yena bhagavā tenupasaṅkamiṃsūti sabbakiccāni pahāya tuṭṭhamānasā agamaṃsu. añjaliṃ paṇāmetvāti ete ubhatopakkhikā, te evaṃ cintesuṃ – ‘‘sace no micchādiṭṭhikā codessanti ‘kasmā tumhe samaṇaṃ gotamaṃ vanditthā’ti, tesaṃ ‘kiṃ añjalikaraṇamattenāpi vanditaṃ hotī’ti vakkhāma. sace no sammādiṭṭhikā codessanti ‘kasmā bhagavantaṃ na vanditthā’ti, ‘kiṃ sīsena bhūmiṃ paharanteneva vanditaṃ hoti. nanu añjalikammampi vandanā evā’ti vakkhāmā’’ti.
nāmagottanti, ‘‘bho gotama, ahaṃ asukassa putto datto nāma mitto nāma idhāgato’’ti vadantā nāmaṃ sāventi nāma. ‘‘bho gotama, ahaṃ vāseṭṭho nāma kaccāno nāma idhāgato’’ti vadantā gottaṃ sāventi nāma. ete kira daliddā jiṇṇakulaputtā ‘‘parisamajjhe nāmagottavasena pākaṭā bhavissāmā’’ti evaṃ akaṃsu. ye pana tuṇhībhūtā nisīdiṃsu, te kerāṭikā ceva andhabālā ca. tattha kerāṭikā ‘‘ekaṃ dve kathāsallāpe karonte vissāsiko hoti, atha vissāse sati ekaṃ dve bhikkhā adātuṃ na yutta’’nti tato attānaṃ mocentā tuṇhībhūtā nisīdanti. andhabālā aññāṇatāyeva avakkhittamattikāpiṇḍā viya yattha katthaci tuṇhībhūtā nisīdanti.
venāgapurikoti venāgapuravāsī. etadavocāti pādantato paṭṭhāya yāva kesaggā tathāgatassa sarīraṃ olokento asītianubyañjanasamujjalehi dvattiṃsamahāpurisalakkhaṇehi paṭimaṇḍitaṃ sarīrā nikkhamitvā samantato asītihatthappadesaṃ ajjhottharitvā ṭhitāhi chabbaṇṇāhi ghanabuddharaṃsīhi samparivāritaṃ tathāgatassa sarīraṃ disvā sañjātavimhayo vaṇṇaṃ bhaṇanto etaṃ ‘‘acchariyaṃ, bho gotamā’’tiādivacanaṃ avoca.
tattha yāvañcidanti adhimattappamāṇaparicchedavacanametaṃ. tassa vippasannapadena saddhiṃ sambandho. yāvañca vippasannāni adhimattavippasannānīti attho. indriyānīti cakkhādīni cha indriyāni. tassa hi pañcannaṃ indriyānaṃ patiṭṭhitokāsassa vippasannataṃ disvā tesaṃ vippasannatā pākaṭā ahosi. yasmā pana sā mane vippasanneyeva hoti, avippasannacittānañhi indriyappasādo nāma natthi, tasmāssa manindriyappasādopi pākaṭo ahosi. taṃ esa vippasannataṃ  gahetvā ‘‘vippasannāni indriyānī’’ti āha. parisuddhoti nimmalo. pariyodātoti pabhassaro. sāradaṃ  badarapaṇḍunti saradakāle jātaṃ nātisuparipakkaṃ badaraṃ. tañhi parisuddhañceva hoti pariyodātañca. tālapakkanti suparipakkatālaphalaṃ. sampati bandhanā pamuttanti taṃkhaṇaññeva bandhanā pamuttaṃ. tassa hi bandhanamūlaṃ apanetvā paramukhaṃ katvā phalake ṭhapitassa caturaṅgulamattaṃ ṭhānaṃ olokentānaṃ parisuddhaṃ pariyodātaṃ hutvā khāyati. taṃ sandhāyevamāha. nekkhaṃ jambonadanti surattavaṇṇassa jambonadasuvaṇṇassa ghaṭikā. dakkhakammāraputtasuparikammakatanti dakkhena suvaṇṇakāraputtena suṭṭhu kataparikammaṃ. ukkāmukhe sukusalasampahaṭṭhanti suvaṇṇakāraüddhane pacitvā sukusalena suvaṇṇakārena ghaṭṭanaparimajjanahaṃsanena suṭṭhu pahaṭṭhaṃ suparimadditanti attho. paṇḍukambale nikkhittanti agginā pacitvā dīpidāṭhāya ghaṃsitvā gerukaparikammaṃ katvā rattakambale ṭhapitaṃ. bhāsateti sañjātaobhāsatāya bhāsate. tapateti andhakāraviddhaṃsanatāya tapate. virocatīti vijjotamānaṃ hutvā virocati, sobhatīti attho.
uccāsayanamahāsayanānīti ettha atikkantappamāṇaṃ uccāsayanaṃ nāma, āyatavitthataṃ akappiyabhaṇḍaṃ mahāsayanaṃ nāma. idāni tāni dassento seyyathidaṃ, āsandītiādimāha. tattha āsandīti atikkantappamāṇaṃ āsanaṃ. pallaṅkoti pādesu vāḷarūpāni ṭhapetvā kato. gonakoti dīghalomako mahākojavo. caturaṅgulādhikāni kira tassa lomāni. cittakoti vānacittaṃ uṇṇāmayattharaṇaṃ. paṭikāti uṇṇāmayo setattharako. paṭalikāti  ghanapuppho uṇṇāmayattharako, yo āmalakapaṭṭotipi vuccati. tūlikāti tiṇṇaṃ tūlānaṃ aññatarapuṇṇā tūlikā. vikatikāti sīhabyagghādirūpavicitro uṇṇāmayattharako. uddalomīti ubhatodasaṃ uṇṇāmayattharaṇaṃ. keci ekato uggatapupphanti vadanti. ekantalomīti ekatodasaṃ uṇṇāmayattharaṇaṃ. keci ubhato uggatapupphanti vadanti. kaṭṭissanti ratanaparisibbitaṃ koseyyakaṭṭissamayaṃ paccattharaṇaṃ. koseyyanti ratanaparisibbitameva kosiyasuttamayaṃ paccattharaṇaṃ. kuttakanti soḷasannaṃ nāṭakitthīnaṃ ṭhatvā naccanayoggaṃ uṇṇāmayattharaṇaṃ. hatthattharādayo hatthipiṭṭhādīsu attharaṇakaattharakā ceva  hatthirūpādīni dassetvā kataattharakā ca. ajinappaveṇīti ajinacammehi mañcappamāṇena sibbitvā katappaveṇī. sesaṃ heṭṭhā vuttatthameva.
nikāmalābhīti atikāmalābhī icchiticchitalābhī. akicchalābhīti adukkhalābhī. akasiralābhīti vipulalābhī mahantalābhī, uḷāruḷārāneva labhati maññeti sandhāya vadati. ayaṃ kira brāhmaṇo sayanagaruko, so bhagavato vippasannindriyāditaṃ disvā ‘‘addhā esa evarūpesu uccāsayanamahāsayanesu nisīdati ceva nipajjati ca. tenassa vippasannāni indriyāni, parisuddho chavivaṇṇo pariyodāto’’ti maññamāno imaṃ senāsanavaṇṇaṃ kathesi.
laddhā  ca pana na kappantīti ettha kiñci kiñci kappati. suddhakoseyyañhi mañcepi attharituṃ vaṭṭati, gonakādayo ca bhūmattharaṇaparibhogena, āsandiyā pāde chinditvā, pallaṅkassa  vāḷe bhinditvā, tūlikaṃ vijaṭetvā ‘‘bimbohanañca kātu’’nti (cūḷava॰ 297) vacanato imānipi ekena vidhānena kappanti. akappiyaṃ pana upādāya sabbāneva na kappantīti vuttāni.
vanantaññeva pavisāmīti araññaṃyeva pavisāmi. yadevāti yāniyeva. pallaṅkaṃ ābhujitvāti samantato ūrubaddhāsanaṃ bandhitvā. ujuṃ kāyaṃ paṇidhāyāti aṭṭhārasa piṭṭhikaṇṭake koṭiyā koṭiṃ paṭipādento ujuṃ kāyaṃ ṭhapetvā. parimukhaṃ satiṃ upaṭṭhapetvāti kammaṭṭhānābhimukhaṃ satiṃ ṭhapetvā, pariggahitaniyyānaṃ vā katvāti attho. vuttañhetaṃ – ‘‘parīti pariggahaṭṭho. mukhanti niyyānaṭṭho. satīti upaṭṭhānaṭṭho. tena vuccati parimukhaṃ satiṃ upaṭṭhapetvā’’ti (paṭi॰ ma॰ 1.164). upasampajja viharāmīti paṭilabhitvā paccakkhaṃ katvā viharāmi. evaṃbhūtoti evaṃ paṭhamajjhānādīsu aññatarasamaṅgī hutvā. dibbo me eso tasmiṃ samaye caṅkamo hotīti cattāri hi rūpajjhānāni samāpajjitvā caṅkamantassa caṅkamo dibbacaṅkamo nāma hoti, samāpattito vuṭṭhāya caṅkamantassāpi caṅkamo dibbacaṅkamoyeva. ṭhānādīsupi eseva nayo. tathā itaresu dvīsu vihāresu.
so  evaṃ pajānāmi ‘‘rāgo me pahīno’’ti mahābodhipallaṅke arahattamaggena pahīnarāgameva dassento ‘‘so evaṃ pajānāmi rāgo me pahīno’’ti āha. sesapadesupi eseva nayo. iminā pana kiṃ kathitaṃ hotīti? paccavekkhaṇā kathitā, paccavekkhaṇāya phalasamāpatti kathitā. phalasamāpattiñhi samāpannassapi samāpattito vuṭṭhitassāpi caṅkamādayo ariyacaṅkamādayo honti. sesamettha uttānatthamevāti.
4. sarabhasuttavaṇṇanā
65. catutthe  rājagaheti evaṃnāmake nagare. gijjhakūṭe pabbateti gijjhasadisānissa kūṭāni, gijjhā vā tassa kūṭesu vasantīti gijjhakūṭo, tasmiṃ gijjhakūṭe pabbate. etenassa rājagahaṃ gocaragāmaṃ katvā viharantassa vasanaṭṭhānaṃ dassitaṃ. gijjhakūṭasmiñhi tathāgataṃ  uddissa vihāro kārito, gijjhakūṭavihārotvevassa nāmaṃ. tatthāyaṃ tasmiṃ samaye viharatīti. sarabho nāma paribbājako acirapakkanto hotīti sarabhoti evaṃnāmako paribbājako imasmiṃ sāsane pabbajitvā nacirasseva pakkanto hoti, adhunā vibbhantoti attho. sammāsambuddhe hi loke uppanne titthiyā naṭṭhalābhasakkārā ahesuṃ, tiṇṇaṃ ratanānaṃ mahālābhasakkāro uppajji. yathāha –
‘‘tena kho pana samayena bhagavā sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ. aññatitthiyā pana paribbājakā asakkatā honti agarukatā amānitā apūjitā na lābhino cīvarapiṇḍapātasenāsanagilānapaccayabhesajjaparikkhārāna’’nti (udā॰14; saṃ॰ni॰1.2.70).
te evaṃ parihīnalābhasakkārā pañcasatamattā ekasmiṃ paribbājakārāme sannipatitvā sammantayiṃsu – ‘‘bho, mayaṃ samaṇassa gotamassa uppannakālato paṭṭhāya hatalābhasakkārā jātā, samaṇassa gotamassa sāvakānañcassa ekaṃ avaṇṇaṃ upadhāretha, avaṇṇaṃ pattharitvā etassa  sāsanaṃ garahitvā amhākaṃ lābhasakkāraṃ uppādessāmā’’ti. te vajjaṃ olokentā – ‘‘tīsu dvāresu ājīve cāti catūsupi ṭhānesu samaṇassa gotamassa vajjaṃ passituṃ na sakkā, imāni cattāri ṭhānāni muñcitvā aññattha olokethā’’ti  āhaṃsu. atha nesaṃ antare eko evamāha – ‘‘ahaṃ aññaṃ na passāmi, ime anvaḍḍhamāsaṃ sannipatitvā dvāravātapānāni pidhāya sāmaṇerānampi pavesanaṃ na denti. jīvitasadisāpi upaṭṭhākā daṭṭhuṃ na labhanti, āvaṭṭanimāyaṃ osāretvā osāretvā janaṃ āvaṭṭetvā āvaṭṭetvā khādanti. sace taṃ mayaṃ āharituṃ sakkhissāma, evaṃ no lābhasakkāraüḷāro bhavissatī’’ti. aparopi evameva vadanto uṭṭhāsi. sabbe ekavādā ahesuṃ. tato āhaṃsu – ‘‘yo taṃ āharituṃ sakkhissati, taṃ mayaṃ amhākaṃ samaye jeṭṭhakaṃ karissāmā’’ti.
tato koṭito paṭṭhāya ‘‘tvaṃ sakkhissasi, tvaṃ sakkhissasī’’ti pucchitvā ‘‘ahaṃ na sakkhissāmi, ahaṃ na sakkhissāmī’’ti bahūhi vutte sarabhaṃ pucchiṃsu – ‘‘tvaṃ sakkhissasi ācariyā’’ti. so āha – ‘‘agaru etaṃ āharituṃ, sace tumhe attano kathāya ṭhatvā maṃ jeṭṭhakaṃ  karissathā’’ti. agaru etamācariya āhara, tvaṃ katoyevāsi amhehi jeṭṭhakoti. so āha – ‘‘taṃ āharantena thenetvā vā vilumpitvā vā āharituṃ na sakkā, samaṇassa pana gotamassa sāvakasadisena hutvā tassa sāvake vanditvā vattapaṭivattaṃ katvā tesaṃ patte bhattaṃ bhuñjitvā āharituṃ sakkā. ruccati vo etassa ettakassa kiriyā’’ti. yaṃkiñci katvā āharitvā ca no dehīti. tena hi maṃ disvā apassantā viya bhaveyyāthāti paribbājakānaṃ saññaṃ datvā dutiyadivase pātova uṭṭhāya gijjhakūṭamahāvihāraṃ gantvā diṭṭhadiṭṭhānaṃ bhikkhūnaṃ pañcapatiṭṭhitena pāde vandi. bhikkhū āhaṃsu – ‘‘aññe paribbājakā caṇḍā pharusā, ayaṃ pana saddho bhavissati pasanno’’ti. bhante, tumhe ñatvā yuttaṭṭhānasmiṃyeva pabbajitā, mayaṃ pana anupadhāretvā atittheneva pakkhantā aniyyānikamagge vicarāmāti. so evaṃ vatvā diṭṭhe diṭṭhe bhikkhū punappunaṃ vandati, nhānodakādīni paṭiyādeti, dantakaṭṭhaṃ kappiyaṃ karoti, pāde dhovati makkheti, atirekabhattaṃ labhitvā bhuñjati.
taṃ  iminā nīhārena vasantaṃ eko mahāthero disvā, ‘‘paribbājaka, tvaṃ saddho pasanno, kiṃ  na pabbajasī’’ti. ko maṃ, bhante, pabbājessati. mayañhi cirakālaṃ bhadantānaṃ paccatthikā hutvā vicarimhāti. thero ‘‘sace tvaṃ pabbajitukāmo, ahaṃ taṃ pabbājessāmī’’ti vatvā pabbājesi. so pabbajitakālato paṭṭhāya nirantaraṃ vattapaṭivattamakāsi. atha naṃ thero vatte pasīditvā nacirasseva upasampādesi. so uposathadivase bhikkhūhi saddhiṃ uposathaggaṃ pavisitvā bhikkhū mahantena ussāhena pātimokkhaṃ paggaṇhante disvā ‘‘iminā nīhārena osāretvā osāretvā lokaṃ khādanti, katipāhena harissāmī’’ti cintesi. so pariveṇaṃ gantvā upajjhāyaṃ vanditvā, ‘‘bhante, ko nāmo ayaṃ dhammo’’ti pucchi. pātimokkho nāma, āvusoti. uttamadhammo esa, bhante, bhavissatīti. āma, āvuso, sakalasāsanadhāraṇī ayaṃ sikkhāti. bhante, sace esa sikkhādhammo uttamo, imameva paṭhamaṃ gaṇhāmīti. gaṇhāvusoti thero sampaṭicchi. so gaṇhanto paribbājake passitvā ‘‘kīdisaṃ ācariyā’’ti pucchito, ‘‘āvuso, mā cintayittha, katipāhena āharissāmī’’ti vatvā nacirasseva uggaṇhitvā upajjhāyaṃ āha – ‘‘ettakameva, bhante, udāhu aññampi atthī’’ti. ettakameva, āvusoti.
so punadivase yathānivatthapārutova gahitanīhāreneva pattaṃ gahetvā gijjhakūṭā nikkhamma paribbājakārāmaṃ agamāsi. paribbājakā disvā ‘‘kīdisaṃ, ācariya, nāsakkhittha maññe āvaṭṭanimāyaṃ  āharitu’’nti taṃ parivārayiṃsu. mā cintayittha, āvuso, āhaṭā me āvaṭṭanimāyā, ito paṭṭhāya amhākaṃ lābhasakkāro mahā bhavissati. tumhe aññamaññaṃ samaggā hotha, mā vivādaṃ akatthāti. sace te, ācariya, suggahitā, amhepi naṃ vācehīti. so ādito paṭṭhāya pātimokkhaṃ osāresi. atha te sabbepi – ‘‘etha, bho, nagare vicarantā samaṇassa gotamassa avaṇṇaṃ kathessāmā’’ti anugghāṭitesuyeva nagaradvāresu dvārasamīpaṃ gantvā vivaṭena dvārena  sabbapaṭhamaṃ pavisiṃsu. evaṃ saliṅgeneva apakkantaṃ taṃ paribbājakaṃ sandhāya – ‘‘sarabho nāma paribbājako acirapakkanto hotī’’ti vuttaṃ.
taṃ  divasaṃ pana bhagavā paccūsasamaye lokaṃ olokento idaṃ addasa – ‘‘ajja sarabho paribbājako nagare vicaritvā pakāsanīyakammaṃ karissati, tiṇṇaṃ ratanānaṃ avaṇṇaṃ kathento visaṃ siñcitvā paribbājakārāmaṃ gamissati, ahampi tattheva gamissāmi, catassopi parisā tattheva osarissanti. tasmiṃ samāgame caturāsīti pāṇasahassāni amatapānaṃ pivissantī’’ti. tato ‘‘tassa okāso hotu, yathāruciyā avaṇṇaṃ pattharatū’’ti cintetvā ānandattheraṃ āmantesi – ‘‘ānanda, aṭṭhārasasu mahāvihāresu bhikkhusaṅghassa mayā saddhiṃyeva piṇḍāya carituṃ ārocehī’’ti. thero tathā akāsi. bhikkhū pattacīvaramādāya satthārameva parivārayiṃsu. satthā bhikkhusaṅghaṃ ādāya dvāragāmasamīpeyeva piṇḍāya cari. sarabhopi paribbājakehi saddhiṃ nagaraṃ paviṭṭho tattha tattha parisamajjhe rājadvāravīthicatukkādīsu ca gantvā ‘‘aññāto mayā samaṇānaṃ sakyaputtiyānaṃ dhammo’’tiādīni abhāsi. taṃ sandhāya so rājagahe parisati evaṃ vācaṃ bhāsatītiādi vuttaṃ. tattha aññātoti ñāto avabuddho, pākaṭaṃ katvā uggahitoti dīpeti. aññāyāti jānitvā. apakkantoti saliṅgeneva apakkanto. sace hi samaṇassa gotamassa sāsane koci sāro abhavissa, nāhaṃ apakkamissaṃ. tassa pana sāsanaṃ asāraṃ nissāraṃ, āvaṭṭanimāyaṃ osāretvā samaṇā lokaṃ khādantīti evamatthaṃ dīpento evamāha.
atha kho sambahulā bhikkhūti atha evaṃ tasmiṃ paribbājake bhāsamāne araññavāsino pañcasatā bhikkhū ‘‘asukaṭṭhānaṃ nāma satthā piṇḍāya carituṃ gato’’ti ajānantā bhikkhācāravelāyaṃ rājagahaṃ piṇḍāya pavisiṃsu. te sandhāyetaṃ vuttaṃ. assosunti suṇiṃsu. yena  bhagavā tenupasaṅkamiṃsūti ‘‘imaṃ kāraṇaṃ dasabalassa ārocessāmā’’ti upasaṅkamiṃsu.
sippinikātīranti  sippinikāti evaṃnāmikāya nadiyā tīraṃ. adhivāsesi bhagavā tuṇhībhāvenāti kāyaṅgavācaṅgāni acopetvā abbhantare khantiṃ dhāretvā citteneva adhivāsesīti attho. evaṃ adhivāsetvā puna cintesi – ‘‘kiṃ nu kho ajja mayā sarabhassa vādaṃ maddituṃ gacchantena ekakena gantabbaṃ, udāhu bhikkhusaṅghaparivutenā’’ti. athassa etadahosi – sacāhaṃ bhikkhusaṅghaparivuto gamissāmi, mahājano evaṃ cintessati – ‘‘samaṇo gotamo vāduppattiṭṭhānaṃ gacchanto pakkhaṃ ukkhipitvā gantvā parisabalena uppannaṃ vādaṃ maddati, paravādīnaṃ sīsaṃ ukkhipituṃ na detī’’ti. na kho pana mayhaṃ uppanne vāde paraṃ gahetvā maddanakiccaṃ atthi, ahameva gantvā maddissāmi. anacchariyaṃ cetaṃ yvāhaṃ idāni buddhabhūto attano uppannaṃ vādaṃ maddeyyaṃ, cariyaṃ caraṇakāle ahetukapaṭisandhiyaṃ nibbattenāpi hi mayā vahitabbaṃ dhuraṃ añño vahituṃ samattho nāma nāhosi. imassa panatthassa sādhanatthaṃ –
‘‘yato yato garu dhuraṃ, yato gambhīravattanī.
tadāssu kaṇhaṃ yuñjenti, svāssu taṃ vahate dhura’’nti.. (jā॰ 1.1.29) –
idaṃ kaṇhajātakaṃ āharitabbaṃ. atīte kira eko satthavāho ekissā mahallikāya gehe nivāsaṃ gaṇhi. athassa ekissā dhenuyā rattibhāgasamanantare gabbhavuṭṭhānaṃ ahosi. sā ekaṃ vacchakaṃ vijāyi. mahallikāya vacchakaṃ diṭṭhakālato paṭṭhāya puttasineho udapādi. punadivase satthavāhaputto – ‘‘tava gehavetanaṃ gaṇhāhī’’ti āha. mahallikā ‘‘mayhaṃ aññena kiccaṃ na atthi, imameva vacchakaṃ dehī’’ti āha. gaṇha, ammāti. sā taṃ gaṇhitvā khīraṃ pāyetvā yāgubhattatiṇādīni dadamānā  posesi. so vuddhimanvāya paripuṇṇarūpo balavīriyasampanno ahosi sampannācāro, kāḷako nāma nāmena. athekassa satthavāhassa pañcahi sakaṭasatehi āgacchantassa udakabhinnaṭṭhāne sakaṭacakkaṃ laggi. so dasapi vīsampi tiṃsampi yojetvā nīharāpetuṃ asakkonto kāḷakaṃ upasaṅkamitvā āha – ‘‘tāta, tava vetanaṃ dassāmi, sakaṭaṃ me ukkhipitvā dehī’’ti. evañca pana vatvā taṃ ādāya – ‘‘añño iminā saddhiṃ dhuraṃ vahituṃ samattho natthī’’ti dhurasakaṭe yottaṃ bandhitvā taṃ ekakaṃyeva yojesi. so taṃ sakaṭaṃ ukkhipitvā thale patiṭṭhāpetvā eteneva nihārena pañca sakaṭasatāni nīhari. so sabbapacchimasakaṭaṃ nīharitvā mociyamāno ‘‘su’’nti katvā sīsaṃ ukkhipi.
satthavāho  ‘‘ayaṃ ettakāni sakaṭāni ukkhipanto evaṃ na akāsi, vetanatthaṃ maññe karotī’’ti sakaṭagaṇanāya kahāpaṇe gahetvā pañcasatabhaṇḍikaṃ tassa gīvāya bandhāpesi. so aññesaṃ attano santikaṃ allīyituṃ adento ujukaṃ gehameva agamāsi. mahallikā disvā mocetvā kahāpaṇabhāvaṃ ñatvā ‘‘kasmā, putta, evamakāsi, mā tvaṃ ‘mayā kammaṃ katvā ābhatena ayaṃ jīvissatī’ti saññamakāsī’’ti vatvā goṇaṃ uṇhodakena nhāpetvā telena abbhañjitvā ‘‘ito paṭṭhāya puna mā evamakāsī’’ti ovadi. evaṃ satthā ‘‘cariyaṃ caraṇakāle ahetukapaṭisandhiyaṃ nibbattenāpi hi mayā vahitabbadhuraṃ añño vahituṃ samattho nāma nāhosī’’ti cintetvā ekakova agamāsi. taṃ dassetuṃ atha kho bhagavā sāyanhasamayaṃ paṭisallānā vuṭṭhitotiādi vuttaṃ.
tattha paṭisallānāti puthuttārammaṇehi cittaṃ paṭisaṃharitvā sallānato, phalasamāpattitoti attho. tenupasaṅkamīti paribbājakesu sakalanagare pakāsanīyakammaṃ katvā nagarā nikkhamma paribbājakārāme sannipatitvā ‘‘sace, āvuso sarabha, samaṇo gotamo āgamissati, kiṃ  karissasī’’ti. samaṇe gotame ekaṃ karonte ahaṃ dve karissāmi, dve karonte cattāri, cattāri karonte pañca, pañca karonte dasa, dasa karonte vīsati, vīsati karonte tiṃsaṃ, tiṃsaṃ karonte cattālīsaṃ, cattālīsaṃ karonte paññāsaṃ, paññāsaṃ karonte sataṃ, sataṃ karonte sahassaṃ karissāmīti evaṃ aññamaññaṃ sīhanādakathaṃ samuṭṭhāpetvā nisinnesu upasaṅkami.
upasaṅkamanto pana yasmā paribbājakārāmassa nagaramajjheneva maggo, tasmā surattadupaṭṭaṃ nivāsetvā sugatamahācīvaraṃ pārupitvā vissaṭṭhabalo rājā viya ekakova nagaramajjhena agamāsi. micchādiṭṭhikā disvā ‘‘paribbājakā samaṇassa gotamassa pakāsanīyakammaṃ karontā avaṇṇaṃ patthariṃsu, so ete anuvattitvā saññāpetuṃ gacchati maññe’’ti anubandhiṃsu. sammādiṭṭhikāpi ‘‘sammāsambuddho pattacīvaraṃ ādāya ekakova nikkhanto, ajja sarabhena saddhiṃ mahādhammasaṅgāmo bhavissati. mayampi tasmiṃ samāgame kāyasakkhino bhavissāmā’’ti anubandhiṃsu. satthā passantasseva mahājanassa paribbājakārāmaṃ upasaṅkami.
paribbājakā  rukkhānaṃ khandhaviṭapasākhantarehi samuggacchantā chabbaṇṇaghanabuddharasmiyo disvā ‘‘aññadā evarūpo obhāso nāma natthi, kiṃ nu kho eta’’nti ulloketvā ‘‘samaṇo  gotamo āgacchatī’’ti āhaṃsu. taṃ sutvāva sarabho jāṇukantare sīsaṃ ṭhapetvā adhomukho nisīdi. evaṃ tasmiṃ samaye bhagavā taṃ ārāmaṃ upasaṅkamitvā paññatte āsane nisīdi. tathāgato hi jambudīpatale aggakule jātattā aggāsanārahotissa sabbattha āsanaṃ paññattameva hoti. evaṃ paññatte mahārahe buddhāsane nisīdi.
te paribbājakā sarabhaṃ paribbājakaṃ etadavocunti sammāsambuddhe kira sarabhena saddhiṃ ettakaṃ kathenteyeva  bhikkhusaṅgho satthu padānupadiko hutvā paribbājakārāmaṃ sampāpuṇi, catassopi parisā paribbājakārāmeyeva osariṃsu. tato te paribbājakā ‘‘acchariyaṃ samaṇassa gotamassa kammaṃ, sakalanagaraṃ vicaritvā avaṇṇaṃ pattharitvā pakāsanīyakammaṃ katvā āgatānaṃ verīnaṃ paṭisattūnaṃ paccāmittānaṃ santikaṃ āgantvā thokampi viggāhikakathaṃ na kathesi, āgatakālato paṭṭhāya satapākatelena makkhento viya amatapānaṃ pāyento viya madhurakathaṃ kathetī’’ti sabbepi sammāsambuddhaṃ anuvattantā etadavocuṃ.
yāceyyāsīti āyāceyyāsi pattheyyāsi piheyyāsi. tuṇhībhūtoti tuṇhībhāvaṃ upagato. maṅkubhūtoti nittejataṃ āpanno. pattakkhandhoti onatagīvo. adhomukhoti heṭṭhāmukho. sammāsambuddhassa te paṭijānatoti ‘‘ahaṃ sammāsambuddho, sabbe dhammā mayā abhisambuddhā’’ti evaṃ paṭijānato tava. anabhisambuddhāti ime nāma dhammā tayā anabhisambuddhā. tatthāti tesu anabhisambuddhāti evaṃ dassitadhammesu. aññena vā aññaṃ paṭicarissatīti aññena vā vacanena aññaṃ vacanaṃ paṭicchādessati, aññaṃ pucchito aññaṃ kathessatīti adhippāyo. bahiddhā kathaṃ apanāmessatīti bahiddhā aññaṃ āgantukakathaṃ āharanto purimakathaṃ apanāmessati. appaccayanti anabhiraddhiṃ atuṭṭhākāraṃ pātukarissatīti pākaṭaṃ karissati. ettha ca appaccayena domanassaṃ vuttaṃ, purimehi dvīhi mandabalavabhedo kodhoyeva.
evaṃ  bhagavā paṭhamavesārajjena sīhanādaṃ naditvā puna dutiyādīhi nadanto yo kho maṃ paribbājakātiādimāha. tattha yassa kho pana te atthāya dhammo desitoti yassa maggassa  vā phalassa vā atthāya tayā catusaccadhammo desito. so na niyyātīti so dhammo na niyyāti na niggacchati, na taṃ atthaṃ sādhetīti vuttaṃ hoti. takkarassāti yo naṃ karoti, tassa paṭipattipūrakassa puggalassāti attho. sammā dukkhakkhayāyāti hetunā nayena kāraṇena sakalassa  vaṭṭadukkhassa khayāya. atha vā yassa kho pana te atthāya dhammo desitoti yassa te atthāya dhammo desito. seyyathidaṃ – rāgapaṭighātatthāya asubhakammaṭṭhānaṃ, dosapaṭighātatthāya mettābhāvanā, mohapaṭighātatthāya pañca dhammā, vitakkupacchedāya ānāpānassati. so na niyyāti takkarassa sammā dukkhakkhayāyāti so dhammo yo naṃ yathādesitaṃ karoti, tassa takkarassa sammā hetunā nayena kāraṇena vaṭṭadukkhakkhayāya na niyyāti na niggacchati, taṃ atthaṃ na sādhetīti ayamettha attho. seyyathāpi sarabho paribbājakoti yathā ayaṃ sarabho paribbājako pajjhāyanto appaṭibhāno nisinno, evaṃ nisīdissatīti.
evaṃ tīhi padehi sīhanādaṃ naditvā desanaṃ nivattentasseva tathāgatassa tasmiṃ ṭhāne sannipatitā caturāsītipāṇasahassaparimāṇā parisā amatapānaṃ pivi, satthā parisāya amatapānassa pītabhāvaṃ ñatvā vehāsaṃ abbhuggantvā pakkāmi. tamatthaṃ dassetuṃ atha kho bhagavātiādi vuttaṃ. tattha sīhanādanti seṭṭhanādaṃ abhītanādaṃ appaṭinādaṃ. vehāsaṃ pakkāmīti abhiññāpādakaṃ catutthajjhānaṃ samāpajjitvā vuṭṭhāya adhiṭṭhāya saddhiṃ bhikkhusaṅghena ākāsaṃ pakkhandi. evaṃ pakkhando ca pana taṃkhaṇaññeva gijjhakūṭamahāvihāre patiṭṭhāsi.
vācāya sannitodakenāti vacanapatodena. sañjambharimakaṃsūti  sambharitaṃ nirantaraphuṭaṃ akaṃsu, upari vijjhiṃsūti vuttaṃ hoti. brahāraññeti mahāraññe. sīhanādaṃ nadissāmīti sīhassa nadato ākāraṃ disvā ‘‘ayampi tiracchānagato, ahampi, imassa cattāro pādā, mayhampi, ahampi evameva sīhanādaṃ nadissāmī’’ti cintesi. so sīhassa sammukhā nadituṃ asakkonto  tasmiṃ gocarāya pakkante ekako nadituṃ ārabhi. athassa siṅgālasaddoyeva nicchari. tena vuttaṃ – siṅgālakaṃyeva nadatīti. bheraṇḍakanti tasseva vevacanaṃ. apica bhinnassaraṃ amanāpasaddaṃ nadatīti vuttaṃ hoti. evameva kho tvanti iminā opammena paribbājakā tathāgataṃ sīhasadisaṃ katvā sarabhaṃ siṅgālasadisaṃ akaṃsu. ambukasañcarīti khuddakakukkuṭikā. purisakaravitaṃ ravissāmīti mahākukkuṭaṃ ravantaṃ disvā ‘‘imassapi dve pādā dve pakkhā, mayhampi tatheva, ahampi evarūpaṃ ravitaṃ ravissāmī’’ti sā tassa sammukhā ravituṃ asakkontī tasmiṃ pakkante ravamānā kukkuṭikāravaṃyeva ravi. tena vuttaṃ – ambukasañcariravitaṃyeva ravatīti. usabhoti goṇo. suññāyāti tucchāya jeṭṭhakavasabhehi virahitāya. gambhīraṃ naditabbaṃ maññatīti jeṭṭhakavasabhassa nādasadisaṃ gambhīranādaṃ naditabbaṃ maññati. sesaṃ sabbattha uttānatthamevāti.
5. kesamuttisuttavaṇṇanā
66. pañcame kālāmānaṃ nigamoti kālāmā nāma khattiyā, tesaṃ nigamo. kesamuttiyāti kesamuttanigamavāsino. upasaṅkamiṃsūti sappinavanītādibhesajjāni ceva aṭṭhavidhapānakāni ca gāhāpetvā upasaṅkamiṃsu. sakaṃyeva vādaṃ dīpentīti attanoyeva laddhiṃ kathenti. jotentīti pakāsenti. khuṃsentīti ghaṭṭenti. vambhentīti  avajānanti. paribhavantīti lāmakaṃ karonti. omakkhiṃ karontīti ukkhittakaṃ karonti, ukkhipitvā chaḍḍenti. aparepi, bhanteti so kira aṭavimukhe gāmo, tasmā tattha aṭaviṃ atikkantā ca atikkamitukāmā ca vāsaṃ kappenti. tesupi paṭhamaṃ āgatā attano laddhiṃ dīpetvā pakkamiṃsu, pacchā āgatā ‘‘kiṃ te jānanti, amhākaṃ antevāsikā te, amhākaṃ santike kiñci kiñci sippaṃ uggaṇhiṃsū’’ti attano laddhiṃ dīpetvā pakkamiṃsu. kālāmā ekaladdhiyampi saṇṭhahituṃ na sakkhiṃsu. te etamatthaṃ dīpetvā bhagavato evamārocetvā tesaṃ no, bhantetiādimāhaṃsu. tattha hoteva kaṅkhāti hotiyeva kaṅkhā. vicikicchāti tasseva vevacanaṃ. alanti yuttaṃ.
mā  anussavenāti anussavakathāyapi mā gaṇhittha. mā paramparāyāti paramparakathāyapi mā gaṇhittha. mā itikirāyāti evaṃ kira etanti mā gaṇhittha. mā piṭakasampadānenāti amhākaṃ piṭakatantiyā saddhiṃ sametīti mā gaṇhittha. mā takkahetūti takkaggāhenapi mā gaṇhittha. mā nayahetūti nayaggāhenapi mā gaṇhittha. mā ākāraparivitakkenāti sundaramidaṃ kāraṇanti evaṃ kāraṇaparivitakkenapi mā gaṇhittha. mā diṭṭhinijjhānakkhantiyāti amhākaṃ nijjhāyitvā khamitvā gahitadiṭṭhiyā saddhiṃ sametītipi mā gaṇhittha. mā bhabbarūpatāyāti ayaṃ bhikkhu bhabbarūpo, imassa kathaṃ gahetuṃ yuttantipi mā gaṇhittha. mā samaṇo no garūti ayaṃ samaṇo amhākaṃ garu, imassa kathaṃ gahetuṃ yuttantipi mā gaṇhittha. samattāti paripuṇṇā. samādinnāti  gahitā parāmaṭṭhā. yaṃsa hotīti yaṃ kāraṇaṃ tassa puggalassa hoti. alobhādayo  lobhādipaṭipakkhavasena veditabbā. vigatābhijjhotiādīhi mettāya pubbabhāgo kathito.
idāni mettādikaṃ kammaṭṭhānaṃ kathento mettāsahagatenātiādimāha. tattha kammaṭṭhānakathāya vā bhāvanānaye vā pāḷivaṇṇanāya vā yaṃ vattabbaṃ siyā, taṃ sabbaṃ visuddhimagge (visuddhi॰ 1.240) vuttameva. evaṃ averacittoti evaṃ akusalaverassa ca puggalaverino ca natthitāya averacitto. abyābajjhacittoti kodhacittassa abhāvena niddukkhacitto. asaṃkiliṭṭhacittoti kilesassa natthitāya asaṃkiliṭṭhacitto. visuddhacittoti kilesamalābhāvena visuddhacitto hotīti attho. tassāti tassa evarūpassa ariyasāvakassa. assāsāti avassayā patiṭṭhā. sace kho pana atthi paro lokoti yadi imamhā lokā paraloko nāma atthi. athāhaṃ kāyassa bhedā parammaraṇā…pe॰… upapajjissāmīti atthetaṃ kāraṇaṃ, yenāhaṃ kāyassa bhedā parammaraṇā sugatiṃ saggaṃ lokaṃ upapajjissāmīti evaṃ sabbattha nayo veditabbo. anīghanti niddukkhaṃ. sukhinti sukhitaṃ. ubhayeneva visuddhaṃ attānaṃ samanupassāmīti yañca pāpaṃ na karomi, yañca karotopi na karīyati, iminā ubhayenāpi visuddhaṃ attānaṃ samanupassāmi. sesaṃ sabbattha uttānatthamevāti.
6. sāḷhasuttavaṇṇanā
67. chaṭṭhe  migāranattāti migāraseṭṭhino nattā. sekhuniyanattāti sekhuniyaseṭṭhino nattā. upasaṅkamiṃsūti bhuttapātarāsā dāsakammakaraparivutā  upasaṅkamiṃsu. tesaṃ kira purebhatte pubbaṇhasamayeyeva gehe eko pañho samuṭṭhito, taṃ pana kathetuṃ okāso nāhosi. te ‘‘taṃ pañhaṃ sossāmā’’ti therassa santikaṃ gantvā vanditvā tuṇhī nisīdiṃsu. thero ‘‘gāme taṃ samuṭṭhitaṃ pañhaṃ sotuṃ āgatā bhavissantī’’ti tesaṃ manaṃ ñatvā tameva pañhaṃ ārabhanto etha tumhe sāḷhātiādimāha. tattha atthi lobhoti lubbhanasabhāvo lobho nāma atthīti pucchati. abhijjhāti kho ahaṃ sāḷhā etamatthaṃ vadāmīti etaṃ lobhasaṅkhātaṃ atthaṃ ahaṃ ‘‘abhijjhā’’ti vadāmi, ‘‘taṇhā’’ti vadāmīti samuṭṭhitapañhassa atthaṃ dīpento āha. evaṃ sabbavāresu nayo netabbo.
so  evaṃ pajānātīti so cattāro brahmavihāre bhāvetvā ṭhito ariyasāvako samāpattito vuṭṭhāya vipassanaṃ ārabhanto evaṃ pajānāti. atthi idanti atthi dukkhasaccasaṅkhātaṃ khandhapañcakaṃ nāmarūpavasena paricchinditvā pajānanto esa ‘‘evaṃ pajānāti atthi ida’’nti vutto. hīnanti samudayasaccaṃ. paṇītanti maggasaccaṃ. imassa saññāgatassa uttari nissaraṇanti imassa vipassanāsaññāsaṅkhātassa saññāgatassa uttari nissaraṇaṃ nāma nibbānaṃ, tamatthīti iminā nirodhasaccaṃ dasseti. vimuttasmiṃ vimuttamiti ñāṇanti ekūnavīsatividhaṃ paccavekkhaṇañāṇaṃ kathitaṃ. ahu pubbe lobhoti pubbe me lobho ahosi. tadahu akusalanti taṃ akusalaṃ nāma ahosi, tadā vā akusalaṃ nāma ahosi. iccetaṃ kusalanti iti etaṃ kusalaṃ, tasseva akusalassa natthibhāvaṃ kusalaṃ khemanti sandhāya vadati. nicchātoti nittaṇho. nibbutoti  abbhantare santāpakarānaṃ kilesānaṃ abhāvena nibbuto. sītibhūtoti sītalībhūto. sukhappaṭisaṃvedīti kāyikacetasikassa sukhassa paṭisaṃveditā. brahmabhūtenāti seṭṭhabhūtena. sesaṃ sabbattha uttānatthamevāti.
7. kathāvatthusuttavaṇṇanā
68. sattame  kathāvatthūnīti kathākāraṇāni, kathāya bhūmiyo patiṭṭhāyoti attho. atītaṃ vā, bhikkhave, addhānanti atītamaddhānaṃ nāma kālopi vaṭṭati khandhāpi. anāgatapaccuppannesupi eseva nayo. tattha atīte kassapo nāma sammāsambuddho ahosi, tassa kikī nāma kāsikarājā aggupaṭṭhāko ahosi, vīsati vassasahassāni āyu ahosīti iminā nayena kathento atītaṃ ārabbha kathaṃ katheti nāma. anāgate metteyyo nāma buddho bhavissati, tassa saṅkho nāma rājā aggupaṭṭhāko bhavissati, asīti vassasahassāni āyu bhavissatīti iminā nayena kathento anāgataṃ ārabbha kathaṃ katheti nāma. etarahi asuko nāma rājā dhammikoti iminā nayena kathento paccuppannaṃ ārabbha kathaṃ katheti nāma.
kathāsampayogenāti kathāsamāgamena. kacchoti kathetuṃ yutto. akacchoti kathetuṃ na yutto. ekaṃsabyākaraṇīyaṃ pañhantiādīsu, ‘‘cakkhu, anicca’’nti puṭṭhena, ‘‘āma, anicca’’nti ekaṃseneva byākātabbaṃ. eseva nayo sotādīsu. ayaṃ ekaṃsabyākaraṇīyo pañho. ‘‘aniccaṃ nāma cakkhū’’ti puṭṭhena pana ‘‘na cakkhumeva, sotampi aniccaṃ, ghānampi anicca’’nti evaṃ vibhajitvā  byākātabbaṃ. ayaṃ vibhajjabyākaraṇīyo pañho. ‘‘yathā cakkhu, tathā sotaṃ. yathā sotaṃ, tathā cakkhū’’ti puṭṭhena ‘‘kenaṭṭhena pucchasī’’ti paṭipucchitvā ‘‘dassanaṭṭhena pucchāmī’’ti vutte ‘‘na hī’’ti byākātabbaṃ. ‘‘aniccaṭṭhena pucchāmī’’ti vutte, ‘‘āmā’’ti byākātabbaṃ. ayaṃ paṭipucchābyākaraṇīyo pañho. ‘‘taṃ jīvaṃ taṃ sarīra’’ntiādīni  puṭṭhena pana ‘‘abyākatametaṃ bhagavatā’’ti ṭhapetabbo, esa pañho na byākātabbo. ayaṃ ṭhapanīyo pañho.
ṭhānāṭhāne na saṇṭhātīti kāraṇākāraṇe na saṇṭhāti. tatrāyaṃ nayo – sassatavādī yuttena kāraṇena pahoti ucchedavādiṃ niggahetuṃ, ucchedavādī tena niggayhamāno ‘‘kiṃ panāhaṃ ucchedaṃ vadāmī’’ti sassatavādibhāvameva dīpeti, attano vāde patiṭṭhātuṃ na sakkoti. evaṃ ucchedavādimhi pahonte sassatavādī, puggalavādimhi pahonte suññatavādī, suññatavādimhi pahonte puggalavādīti evaṃ ṭhānāṭhāne na saṇṭhāti nāma.
parikappe  na saṇṭhātīti idaṃ pañhapucchanepi pañhakathanepi labbhati. kathaṃ? ekacco hi ‘‘pañhaṃ pucchissāmī’’ti kaṇṭhaṃ sodheti, so itarena ‘‘idaṃ nāma tvaṃ pucchissasī’’ti vutto ñātabhāvaṃ ñatvā ‘‘na etaṃ, aññaṃ pucchissāmī’’ti vadati. pañhaṃ puṭṭhopi ‘‘pañhaṃ kathessāmī’’ti hanuṃ saṃsodheti, so itarena ‘‘idaṃ nāma kathessasī’’ti vutto ñātabhāvaṃ ñatvā ‘‘na etaṃ, aññaṃ kathessāmī’’ti vadati. evaṃ parikappe na saṇṭhāti nāma.
aññātavāde na saṇṭhātīti aññātavāde jānitavāde na saṇṭhāti. kathaṃ? ekacco pañhaṃ pucchati, taṃ itaro ‘‘manāpo tayā pañho pucchito, kahaṃ te esa uggahito’’ti vadati. itaro pucchitabbaniyāmeneva pañhaṃ pucchitvāpi tassa kathāya ‘‘apañhaṃ nu kho pucchita’’nti vimatiṃ karoti. aparo pañhaṃ puṭṭho katheti, tamañño ‘‘suṭṭhu te pañho kathito, kattha te uggahito, pañhaṃ kathentena nāma evaṃ kathetabbo’’ti vadati. itaro kathetabbaniyāmeneva pañhaṃ kathetvāpi tassa kathāya ‘‘apañho nu kho mayā kathito’’ti vimatiṃ karoti.
paṭipadāya na saṇṭhātīti paṭipattiyaṃ na tiṭṭhati, vattaṃ ajānitvā apucchitabbaṭṭhāne pucchatīti attho. ayaṃ pañho  nāma cetiyaṅgaṇe pucchitena na kathetabbo, tathā bhikkhācāramagge  gāmaṃ piṇḍāya caraṇakāle. āsanasālāya nisinnakāle yāguṃ vā bhattaṃ vā gahetvā nisinnakāle paribhuñjitvā nisinnakāle divāvihāraṭṭhānagamanakālepi. divāṭṭhāne nisinnakāle pana okāsaṃ kāretvāva pucchantassa kathetabbo, akāretvā pucchantassa na kathetabbo. idaṃ vattaṃ ajānitvā pucchanto paṭipadāya na saṇṭhāti nāma. evaṃ santāyaṃ, bhikkhave, puggalo akaccho hotīti, bhikkhave, etaṃ imasmiṃ ca kāraṇe sati ayaṃ puggalo na kathetuṃ yutto nāma hoti.
ṭhānāṭhāne saṇṭhātīti sassatavādī yuttena kāraṇena pahoti ucchedavādiṃ niggahetuṃ, ucchedavādī tena niggayhamānopi ‘‘ahaṃ tayā satakkhattuṃ niggayhamānopi ucchedavādīyevā’’ti vadati. iminā nayena sassatapuggalasuññatavādādīsupi nayo netabbo. evaṃ ṭhānāṭhāne saṇṭhāti  nāma. parikappe saṇṭhātīti ‘‘pañhaṃ pucchissāmī’’ti kaṇṭhaṃ sodhento ‘‘tvaṃ imaṃ nāma pucchissasī’’ti vutte, ‘‘āma, etaṃyeva pucchissāmī’’ti vadati. pañhaṃ kathessāmīti hanuṃ saṃsodhentopi ‘‘tvaṃ imaṃ nāma kathessasī’’ti vutte, ‘‘āma, etaṃyeva kathessāmī’’ti vadati. evaṃ parikappe saṇṭhāti nāma.
aññātavāde saṇṭhātīti imaṃ pañhaṃ pucchitvā ‘‘suṭṭhu te pañho pucchito, pucchantena nāma evaṃ pucchitabba’’nti vutte sampaṭicchati, vimatiṃ na uppādeti. pañhaṃ kathetvāpi ‘‘suṭṭhu te pañho kathito, kathentena nāma evaṃ kathetabba’’nti vutte sampaṭicchati, vimatiṃ na uppādeti. paṭipadāya saṇṭhātīti gehe nisīdāpetvā yāgukhajjakādīni datvā yāva bhattaṃ niṭṭhāti, tasmiṃ antare nisinno pañhaṃ pucchati. sappiādīni bhesajjāni aṭṭhavidhāni pānakāni vatthacchādanamālāgandhādīni vā ādāya vihāraṃ gantvā tāni datvā divāṭṭhānaṃ pavisitvā okāsaṃ kāretvā pañhaṃ pucchati. evañhi vattaṃ ñatvā pucchanto paṭipadāya saṇṭhāti nāma. tassa pañhaṃ kathetuṃ vaṭṭati.
aññenaññaṃ paṭicaratīti aññena vacanena aññaṃ paṭicchādeti, aññaṃ vā pucchito aññaṃ katheti. bahiddhā kathaṃ apanāmetīti āgantukakathaṃ otārento purimakathaṃ bahiddhā apanāmeti. tatridaṃ vatthu – bhikkhū kira sannipatitvā ekaṃ daharaṃ, ‘‘āvuso, tvaṃ imañcimañca āpattiṃ āpanno’’ti āhaṃsu. so āha – ‘‘bhante, nāgadīpaṃ gatomhī’’ti. āvuso, na mayaṃ tava nāgadīpagamanena atthikā, āpattiṃ pana āpannoti pucchāmāti. bhante, nāgadīpaṃ gantvā macche khādinti. āvuso, tava macchakhādanena kammaṃ natthi, āpattiṃ kirasi āpannoti. so ‘‘nātisupakko maccho mayhaṃ aphāsukamakāsi, bhante’’ti. āvuso, tuyhaṃ phāsukena vā aphāsukena vā kammaṃ natthi, āpattiṃ āpannosīti. bhante, yāva tattha vasiṃ, tāva me aphāsukameva jātanti. evaṃ āgantukakathāvasena bahiddhā kathaṃ apanāmetīti veditabbaṃ.
abhiharatīti ito cito ca suttaṃ āharitvā avattharati. tepiṭakatissatthero viya. pubbe kira bhikkhū mahācetiyaṅgaṇe sannipatitvā saṅghakiccaṃ katvā bhikkhūnaṃ ovādaṃ datvā aññamaññaṃ pañhasākacchaṃ karonti. tatthāyaṃ thero tīhi piṭakehi tato tato suttaṃ āharitvā divasabhāge ekampi pañhaṃ niṭṭhāpetuṃ na deti. abhimaddatīti kāraṇaṃ  āharitvā maddati. anupajagghatīti parena pañhe pucchitepi kathitepi pāṇiṃ paharitvā mahāhasitaṃ hasati, yena parassa ‘‘apucchitabbaṃ nu kho pucchiṃ, akathetabbaṃ nu kho kathesi’’nti vimati uppajjati. khalitaṃ gaṇhātīti appamattakaṃ mukhadosamattaṃ gaṇhāti, akkhare vā pade vā byañjane vā durutte ‘‘evaṃ nāmetaṃ vattabba’’nti ujjhāyamāno vicarati. saüpanisoti saüpanissayo sapaccayo.
ohitasototi ṭhapitasoto. abhijānāti ekaṃ dhammanti ekaṃ kusaladhammaṃ abhijānāti ariyamaggaṃ. parijānāti ekaṃ dhammanti ekaṃ dukkhasaccadhammaṃ tīraṇapariññāya parijānāti. pajahati ekaṃ dhammanti ekaṃ sabbākusaladhammaṃ pajahati vinodeti byantīkaroti. sacchikaroti ekaṃ dhammanti ekaṃ arahattaphaladhammaṃ nirodhameva vā paccakkhaṃ karoti. sammāvimuttiṃ phusatīti sammā hetunā nayena kāraṇena arahattaphalavimokkhaṃ ñāṇaphassena phusati.
etadatthā, bhikkhave, kathāti, bhikkhave, yā esā kathāsampayogenāti kathā dassitā, sā etadatthā, ayaṃ tassā kathāya bhūmi patiṭṭhā. idaṃ vatthu yadidaṃ anupādā cittassa vimokkhoti evaṃ sabbapadesu yojanā veditabbā. etadatthā mantanāti yā ayaṃ kacchākacchesu puggalesu kacchena saddhiṃ mantanā, sāpi etadatthāyeva. etadatthā upanisāti ohitasoto saüpanisoti evaṃ vuttā upanisāpi etadatthāyeva. etadatthaṃ sotāvadhānanti tassā upanisāya sotāvadhānaṃ, tampi etadatthameva. anupādāti catūhi upādānehi aggahetvā. cittassa vimokkhoti arahattaphalavimokkho. arahattaphalatthāya hi sabbametanti suttantaṃ vinivattetvā upari gāthāhi kūṭaṃ gaṇhanto ye viruddhātiādimāha.
tattha viruddhāti virodhasaṅkhātena kopena viruddhā. sallapantīti sallāpaṃ karonti. viniviṭṭhāti abhiniviṭṭhā hutvā. samussitāti  mānussayena suṭṭhu ussitā. anariyaguṇamāsajjāti anariyaguṇakathaṃ guṇamāsajja kathenti. guṇaṃ ghaṭṭetvā kathā hi anariyakathā nāma, na ariyakathā, taṃ  kathentīti attho. aññoññavivaresinoti aññamaññassa chiddaṃ aparādhaṃ gavesamānā. dubbhāsitanti dukkathitaṃ. vikkhalitanti appamattakaṃ mukhadosakhalitaṃ. sampamohaṃ parājayanti aññamaññassa appamattena mukhadosena sampamohañca parājayañca. abhinandantīti tussanti. nācareti na carati na katheti. dhammaṭṭhapaṭisaṃyuttāti yā ca dhamme ṭhitena kathitakathā, sā dhammaṭṭhā ceva hoti tena ca dhammena paṭisaṃyuttāti dhammaṭṭhapaṭisaṃyuttā. anunnatena manasāti anuddhatena cetasā. apaḷāsoti yugaggāhapaḷāsavasena apaḷāso hutvā. asāhasoti rāgadosamohasāhasānaṃ vasena asāhaso hutvā.
anusūyāyamānoti na usūyamāno. dubbhaṭṭhe nāpasādayeti dukkathitasmiṃ na apasādeyya. upārambhaṃ na sikkheyyāti kāraṇuttariyalakkhaṇaṃ upārambhaṃ na sikkheyya. khalitañca na gāhayeti appamattakaṃ mukhakhalitaṃ ‘‘ayaṃ te doso’’ti na gāhayeyya. nābhihareti nāvatthareyya. nābhimaddeti ekaṃ kāraṇaṃ āharitvā na maddeyya. na  vācaṃ payutaṃ bhaṇeti saccālikapaṭisaṃyuttaṃ vācaṃ na bhaṇeyya. aññātatthanti jānanatthaṃ. pasādatthanti pasādajananatthaṃ. na samusseyya mantayeti na mānussayena samussito bhaveyya. na hi mānussitā hutvā paṇḍitā kathayanti, mānena pana anussitova hutvā mantaye katheyya bhāseyyāti.
8. aññatitthiyasuttavaṇṇanā
69. aṭṭhame bhagavaṃmūlakāti bhagavā mūlaṃ etesanti bhagavaṃmūlakā. idaṃ vuttaṃ hoti – ime, bhante, amhākaṃ dhammā pubbe kassapasammāsambuddhena uppāditā, tasmiṃ parinibbute ekaṃ buddhantaraṃ añño samaṇo vā brāhmaṇo vā ime dhamme uppādetuṃ samattho nāma nāhosi, bhagavato  pana no ime dhammā uppāditā. bhagavantañhi nissāya mayaṃ ime dhamme ājānāma paṭivijjhāmāti evaṃ bhagavaṃmūlakā no, bhante, dhammāti. bhagavaṃnettikāti bhagavā dhammānaṃ netā vinetā anunetā yathāsabhāvato pāṭiyekkaṃ pāṭiyekkaṃ nāmaṃ gahetvāva dassetāti dhammā bhagavaṃnettikā nāma  honti. bhagavaṃpaṭisaraṇāti catubhūmakadhammā sabbaññutaññāṇassa āpāthaṃ āgacchamānā bhagavati paṭisaranti nāmāti bhagavaṃpaṭisaraṇā. paṭisarantīti osaranti samosaranti. apica mahābodhimaṇḍe nisinnassa bhagavato paṭivedhavasena phasso āgacchati – ‘‘ahaṃ bhagavā kinnāmo’’ti. tvaṃ phusanaṭṭhena phasso nāma. vedanā, saññā, saṅkhārā, viññāṇaṃ āgacchati – ‘‘ahaṃ bhagavā kinnāma’’nti. tvaṃ vijānanaṭṭhena viññāṇaṃ nāmāti. evaṃ catubhūmakadhammānaṃ yathāsabhāvato pāṭiyekkaṃ pāṭiyekkaṃ nāmaṃ gaṇhanto bhagavā dhamme paṭisaratīti bhagavaṃpaṭisaraṇā. bhagavantaṃyeva paṭibhātūti bhagavatova etassa bhāsitassa attho upaṭṭhātu, tumheyeva no kathetvā dethāti attho.
rāgo  khoti rajjanavasena pavattarāgo. appasāvajjoti lokavajjavasenapi vipākavajjavasenapīti dvīhipi vajjehi appasāvajjo, appadosoti attho. kathaṃ? mātāpitaro hi bhātibhaginiādayo ca puttabhātikānaṃ āvāhavivāhamaṅgalaṃ nāma kārenti. evaṃ tāveso lokavajjavasena appasāvajjo. sadārasantosamūlikā pana apāye paṭisandhi nāma na hotīti evaṃ vipākavajjavasena appasāvajjo. dandhavirāgīti virajjamāno panesa saṇikaṃ virajjati, na sīghaṃ muccati. telamasirāgo viya ciraṃ anubandhati, dve tīṇi bhavantarāni gantvāpi nāpagacchatīti dandhavirāgī.
tatridaṃ vatthu – eko kira puriso bhātu jāyāya micchācāraṃ carati. tassāpi itthiyā attano sāmikato soyeva piyataro ahosi. sā tamāha – ‘‘imasmiṃ kāraṇe pākaṭe jāte mahatī garahā bhavissati, tava bhātikaṃ ghātehī’’ti. so ‘‘nassa, vasali, mā evaṃ puna avacā’’ti apasādesi. sā tuṇhī hutvā katipāhaccayena puna kathesi, tassa cittaṃ dvajjhabhāvaṃ agamāsi. tato tatiyavāraṃ kathito ‘‘kinti katvā okāsaṃ labhissāmī’’ti āha. athassa sā upāyaṃ kathentī ‘‘tvaṃ mayā vuttameva karohi, asukaṭṭhāne mahākakudhasamīpe titthaṃ atthi, tattha tikhiṇaṃ daṇḍakavāsiṃ gahetvā tiṭṭhāhī’’ti. so tathā akāsi. jeṭṭhabhātāpissa araññe kammaṃ katvā gharaṃ āgato. sā tasmiṃ muducittā viya hutvā ‘‘ehi  sāmi, sīse te olikhissāmī’’ti olikhantī ‘‘upakkiliṭṭhaṃ te sīsa’’nti āmalakapiṇḍaṃ datvā ‘‘gaccha asukaṭṭhāne sīsaṃ dhovitvā āgacchāhī’’ti pesesi. so tāya vuttatitthameva gantvā āmalakakakkena sīsaṃ makkhetvā udakaṃ oruyha onamitvā sīsaṃ  dhovi. atha naṃ itaro rukkhantarato nikkhamitvā khandhaṭṭhike paharitvā jīvitā voropetvā gehaṃ agamāsi.
itaro bhariyāya sinehaṃ pariccajitumasakkonto tasmiṃyeva gehe mahādhammani hutvā nibbatti. so tassā ṭhitāyapi nisinnāyapi gantvā sarīre patati. atha naṃ sā ‘‘soyeva ayaṃ bhavissatī’’ti ghātāpesi. so puna tassā sinehena tasmiṃyeva gehe kukkuro hutvā nibbatti. so padasā gamanakālato paṭṭhāya tassā pacchato pacchato carati. araññaṃ gacchantiyāpi saddhiṃyeva gacchati. taṃ disvā manussā ‘‘nikkhanto sunakhaluddako, kataraṭṭhānaṃ gamissatī’’ti uppaṇḍenti. sā puna taṃ ghātāpesi.
sopi puna tasmiṃyeva gehe vacchako hutvā nibbatti. tatheva tassā pacchato pacchato carati. tadāpi naṃ manussā disvā ‘‘nikkhanto gopālako, kattha gāviyo carissantī’’ti uppaṇḍenti. sā tasmimpi ṭhāne taṃ ghātāpesi. so tadāpi tassā upari sinehaṃ chindituṃ asakkonto catutthe vāre tassāyeva kucchiyaṃ jātissaro hutvā nibbatti. so paṭipāṭiyā catūsu attabhāvesu tāya ghātitabhāvaṃ disvā ‘‘evarūpāya nāma paccatthikāya kucchismiṃ nibbattosmī’’ti tato paṭṭhāya tassā hatthena attānaṃ phusituṃ na deti. sace naṃ sā phusati, kandati rodati. atha naṃ ayyakova paṭijaggati. taṃ aparabhāge vuddhippattaṃ ayyako āha – ‘‘tāta, kasmā tvaṃ mātu hatthena attānaṃ phusituṃ na desi. sacepi taṃ phusati, mahāsaddena rodasi kandasī’’ti. ayyakena puṭṭho ‘‘na esā mayhaṃ mātā, paccāmittā esā’’ti taṃ pavattiṃ sabbaṃ ārocesi. so taṃ āliṅgitvā roditvā ‘‘ehi, tāta, kiṃ amhākaṃ  īdise ṭhāne nivāsakicca’’nti taṃ ādāya nikkhamitvā ekaṃ vihāraṃ gantvā pabbajitvā ubhopi tattha vasantā arahattaṃ pāpuṇiṃsu.
mahāsāvajjoti  lokavajjavasenapi vipākavajjavasenapīti dvīhipi kāraṇehi mahāsāvajjo. kathaṃ? dosena hi duṭṭho hutvā mātaripi aparajjhati, pitaripi bhātibhaginiādīsupi  pabbajitesupi. so gatagataṭṭhānesu ‘‘ayaṃ puggalo mātāpitūsupi aparajjhati, bhātibhaginiādīsupi, pabbajitesupī’’ti mahatiṃ garahaṃ labhati. evaṃ tāva lokavajjavasena mahāsāvajjo. dosavasena pana katena ānantariyakammena kappaṃ niraye paccati. evaṃ vipākavajjavasena mahāsāvajjo. khippavirāgīti khippaṃ virajjati. dosena hi duṭṭho mātāpitūsupi cetiyepi bodhimhipi pabbajitesupi aparajjhitvā ‘‘mayhaṃ khamathā’’ti. accayaṃ deseti. tassa saha khamāpanena taṃ kammaṃ pākatikameva hoti.
mohopi dvīheva kāraṇehi mahāsāvajjo. mohena hi mūḷho hutvā mātāpitūsupi cetiyepi bodhimhipi pabbajitesupi aparajjhitvā gatagataṭṭhāne garahaṃ labhati. evaṃ tāva lokavajjavasena mahāsāvajjo. mohavasena pana katena ānantariyakammena kappaṃ niraye paccati. evaṃ vipākavajjavasenapi mahāsāvajjo. dandhavirāgīti saṇikaṃ virajjati. mohena mūḷhena hi katakammaṃ saṇikaṃ muccati. yathā hi acchacammaṃ satakkhattumpi dhoviyamānaṃ na paṇḍaraṃ hoti, evameva mohena mūḷhena katakammaṃ sīghaṃ na muccati, saṇikameva muccatīti. sesamettha uttānamevāti.
9. akusalamūlasuttavaṇṇanā
70. navame akusalamūlānīti akusalānaṃ mūlāni, akusalāni ca tāni mūlāni cāti vā akusalamūlāni. yadapi, bhikkhave, lobhoti yopi, bhikkhave, lobho. tadapi  akusalamūlanti sopi akusalamūlaṃ. akusalamūlaṃ vā sandhāya idha tampīti attho vaṭṭatiyeva. etenupāyena sabbattha nayo netabbo. abhisaṅkharotīti āyūhati sampiṇḍeti rāsiṃ karoti. asatā dukkhaṃ uppādayatīti abhūtena avijjamānena yaṃkiñci tassa abhūtaṃ dosaṃ vatvā dukkhaṃ uppādeti. vadhena vātiādi yenākārena dukkhaṃ uppādeti, taṃ dassetuṃ vuttaṃ. tattha jāniyāti dhanajāniyā. pabbājanāyāti gāmato vā raṭṭhato vā pabbājanīyakammena. balavamhīti ahamasmi balavā. balattho itipīti balena me attho itipi, bale vā ṭhitomhītipi vadati.
akālavādīti kālasmiṃ na vadati, akālasmiṃ vadati nāma. abhūtavādīti bhūtaṃ na vadati, abhūtaṃ vadati nāma. anatthavādīti atthaṃ na vadati, anatthaṃ vadati nāma. adhammavādīti dhammaṃ na vadati, adhammaṃ vadati nāma. avinayavādīti vinayaṃ na vadati, avinayaṃ vadati nāma.
tathā hāyanti tathā hi ayaṃ. na ātappaṃ karoti tassa nibbeṭhanāyāti tassa abhūtassa nibbeṭhanatthāya vīriyaṃ na karoti. itipetaṃ atacchanti imināpi kāraṇena etaṃ atacchaṃ. itaraṃ tasseva vevacanaṃ.
duggati pāṭikaṅkhāti nirayādikā duggati icchitabbā, sā assa avassabhāvinī, tatthānena nibbattitabbanti attho. uddhastoti upari dhaṃsito. pariyonaddhoti samantā onaddho. anayaṃ āpajjatīti avuḍḍhiṃ āpajjati. byasanaṃ  āpajjatīti vināsaṃ āpajjati. gimhakālasmiñhi māluvāsipāṭikāya phalitāya bījāni uppatitvā vaṭarukkhādīnaṃ mūle patanti. tattha yassa rukkhassa mūle tīsu disāsu tīṇi bījāni patitāni honti, tasmiṃ rukkhe pāvussakena meghena abhivaṭṭhe tīhi bījehi tayo aṅkurā uṭṭhahitvā taṃ rukkhaṃ allīyanti. tato paṭṭhāya rukkhadevatāyo sakabhāvena saṇṭhātuṃ na sakkonti. tepi aṅkurā vaḍḍhamānā latābhāvaṃ āpajjitvā taṃ rukkhaṃ abhiruhitvā sabbaviṭapasākhāpasākhā saṃsibbitvā taṃ rukkhaṃ upari pariyonandhanti. so māluvālatāhi saṃsibbito ghanehi mahantehi māluvāpattehi sañchanno deve vā vassante vāte vā vāyante tattha tattha palujjitvā khāṇumattameva avasissati. taṃ sandhāyetaṃ vuttaṃ.
evameva khoti ettha pana idaṃ opammasaṃsandanaṃ – sālādīsu aññatararukkho viya hi ayaṃ satto daṭṭhabbo, tisso māluvālatā viya tīṇi akusalamūlāni, yāva rukkhasākhā asampattā, tāva tāsaṃ latānaṃ ujukaṃ rukkhārohanaṃ viya lobhādīnaṃ dvāraṃ asampattakālo, sākhānusārena  gamanakālo viya dvāravasena gamanakālo, pariyonaddhakālo viya lobhādīhi pariyuṭṭhitakālo, khuddakasākhānaṃ palujjanakālo viya dvārappattānaṃ kilesānaṃ vasena khuddānukhuddakā āpattiyo āpannakālo, mahāsākhānaṃ palujjanakālo viya garukāpattiṃ āpannakālo, latānusārena otiṇṇena udakena mūlesu tintesu rukkhassa bhūmiyaṃ patanakālo viya kamena cattāri pārājikāni āpajjitvā catūsu apāyesu nibbattanakālo daṭṭhabbo.
sukkapakkho  vuttavipallāsena veditabbo. evameva khoti ettha pana idaṃ opammasaṃsandanaṃ – sālādīsu aññatararukkho viya ayaṃ satto daṭṭhabbo, tisso māluvālatā viya tīṇi akusalamūlāni, tāsaṃ appavattiṃ kātuṃ āgatapuriso viya yogāvacaro, kuddālo viya paññā, kuddālapiṭakaṃ viya saddhāpiṭakaṃ, palikhananakhaṇitti viya  vipassanāpaññā, khaṇittiyā mūlacchedanaṃ viya vipassanāñāṇena avijjāmūlassa chindanakālo, khaṇḍākhaṇḍikaṃ chindanakālo viya khandhavasena diṭṭhakālo, phālanakālo viya maggañāṇena kilesānaṃ samugghātitakālo, masikaraṇakālo viya dharamānakapañcakkhandhakālo, mahāvāte opuṇitvā appavattanakālo viya upādinnakakkhandhānaṃ appaṭisandhikanirodhena nirujjhitvā punabbhave paṭisandhiaggahaṇakālo daṭṭhabboti. imasmiṃ sutte vaṭṭavivaṭṭaṃ kathitaṃ.
10. uposathasuttavaṇṇanā
71. dasame tadahuposatheti tasmiṃ ahu uposathe taṃ divasaṃ uposathe, pannarasikaüposathadivaseti vuttaṃ hoti. upasaṅkamīti uposathaṅgāni adhiṭṭhāya gandhamālādihatthā upasaṅkami. handāti vavassaggatthe nipāto. divā divassāti divasassa divā nāma majjhanho, imasmiṃ ṭhite majjhanhike kāleti attho. kuto nu tvaṃ āgacchasīti kiṃ karontī vicarasīti pucchati. gopālakuposathoti gopālakehi saddhiṃ upavasanaüposatho. nigaṇṭhuposathoti nigaṇṭhānaṃ upavasanaüposatho. ariyuposathoti ariyānaṃ upavasanaüposatho. seyyathāpi visākheti yathā nāma, visākhe. sāyanhasamaye  sāmikānaṃ gāvo niyyātetvāti gopālakā hi devasikavetanena vā pañcāhadasāhaaddhamāsamāsachamāsasaṃvaccharaparicchedena vā gāvo gahetvā rakkhanti. idha pana devasikavetanena rakkhantaṃ sandhāyetaṃ vuttaṃ – niyyātetvāti paṭicchāpetvā ‘‘etā vo gāvo’’ti datvā. iti  paṭisañcikkhatīti attano gehaṃ gantvā bhuñjitvā mañce nipanno evaṃ paccavekkhati. abhijjhāsahagatenāti taṇhāya sampayuttena. evaṃ kho, visākhe, gopālakuposatho hotīti ariyuposathova ayaṃ, aparisuddhavitakkatāya pana gopālakaüposathaṭṭhāne ṭhito. na mahapphaloti vipākaphalena na mahapphalo. na mahānisaṃsoti vipākānisaṃsena na mahānisaṃso. na mahājutikoti vipākobhāsena na mahāobhāso. na mahāvipphāroti vipākavipphārassa amahantatāya na mahāvipphāro.
samaṇajātikāti  samaṇāyeva. paraṃ yojanasatanti yojanasataṃ atikkamitvā tato paraṃ. tesu daṇḍaṃ nikkhipāhīti tesu yojanasatato parabhāgesu ṭhitesu sattesu daṇḍaṃ nikkhipa, nikkhittadaṇḍo hohi. nāhaṃ kvacani kassaci kiñcanatasminti ahaṃ katthaci kassaci parassa kiñcanatasmiṃ na homi. kiñcanaṃ vuccati palibodho, palibodho na homīti vuttaṃ hoti. na ca mama kvacani katthaci kiñcanatatthīti mamāpi kvacani anto vā bahiddhā vā katthaci ekaparikkhārepi kiñcanatā natthi, palibodho natthi, chinnapalibodhohamasmīti vuttaṃ hoti. bhogeti mañcapīṭhayāgubhattādayo. adinnaṃyeva paribhuñjatīti punadivase mañce nipajjantopi pīṭhe nisīdantopi yāguṃ pivantopi bhattaṃ bhuñjantopi te bhoge adinneyeva paribhuñjati. na mahapphaloti nipphalo. byañjanameva hi ettha sāvasesaṃ, attho pana niravaseso. evaṃ upavutthassa hi uposathassa appamattakampi vipākaphalaṃ iṭṭhaṃ kantaṃ manāpaṃ nāma natthi. tasmā nipphalotveva veditabbo. sesapadesupi  eseva nayo.
upakkiliṭṭhassa cittassāti idaṃ kasmā āha? saṃkiliṭṭhena hi cittena upavuttho uposatho na mahapphalo hotīti dassitattā visuddhena cittena upavutthassa mahapphalatā anuññātā hoti. tasmā yena kammaṭṭhānena cittaṃ visujjhati, taṃ cittavisodhanakammaṭṭhānaṃ dassetuṃ idamāha. tattha upakkamenāti paccattapurisakārena, upāyena vā. tathāgataṃ anussaratīti aṭṭhahi kāraṇehi tathāgataguṇe anussarati. ettha hi itipi so bhagavāti so bhagavā itipi sīlena, itipi samādhināti sabbe lokiyalokuttarā buddhaguṇā saṅgahitā. arahantiādīhi pāṭiyekkaguṇāva niddiṭṭhā. tathāgataṃ anussarato cittaṃ pasīdatīti lokiyalokuttare tathāgataguṇe anussarantassa cittuppādo pasanno hoti.
cittassa upakkilesāti pañca nīvaraṇā. kakkanti āmalakakakkaṃ. tajjaṃ vāyāmanti tajjātikaṃ tadanucchavikaṃ kakkena makkhanaghaṃsanadhovanavāyāmaṃ. pariyodapanā hotīti suddhabhāvakaraṇaṃ hoti. kiliṭṭhasmiṃ hi sīse pasādhanaṃ pasādhetvā nakkhattaṃ kīḷamāno na sobhati, parisuddhe pana tasmiṃ pasādhanaṃ pasādhetvā nakkhattaṃ kīḷamāno sobhati, evameva kiliṭṭhacittena uposathaṅgāni adhiṭṭhāya uposatho upavuttho na mahapphalo hoti, parisuddhena pana cittena uposathaṅgāni adhiṭṭhāya upavuttho uposatho mahapphalo hotīti adhippāyena evamāha. brahmuposathaṃ upavasatīti brahmā vuccati sammāsambuddho, tassa guṇānussaraṇavasena ayaṃ uposatho brahmuposatho  nāma, taṃ upavasati. brahmunā saddhiṃ saṃvasatīti sammāsambuddhena saddhiṃ saṃvasati. brahmañcassa  ārabbhāti sammāsambuddhaṃ ārabbha.
dhammaṃ anussaratīti sahatantikaṃ lokuttaradhammaṃ anussarati. sottinti kuruvindakasottiṃ. kuruvindakapāsāṇacuṇṇena hi saddhiṃ lākhaṃ yojetvā maṇike katvā vijjhitvā suttena āvuṇitvā taṃ maṇi kalāpapantiṃ ubhato gahetvā piṭṭhiṃ ghaṃsenti, taṃ sandhāya vuttaṃ – ‘‘sottiñca paṭiccā’’ti. cuṇṇanti nhānīyacuṇṇaṃ. tajjaṃ vāyāmanti ubbaṭṭanaghaṃsanadhovanādikaṃ tadanurūpavāyāmaṃ. dhammuposathanti sahatantikaṃ navalokuttaradhammaṃ ārabbha upavutthattā ayaṃ uposatho ‘‘dhammuposatho’’ti vutto. idhāpi pariyodapanāti pade ṭhatvā purimanayeneva yojanā kātabbā.
saṅghaṃ anussaratīti aṭṭhannaṃ ariyapuggalānaṃ guṇe anussarati. usmañca paṭiccāti dve tayo vāre gāhāpitaṃ usumaṃ paṭicca. usañcātipi pāṭho, ayamevattho. khāranti chārikaṃ. gomayanti gomuttaṃ vā ajalaṇḍikā vā. pariyodapanāti idhāpi purimanayeneva yojanā kātabbā. saṅghuposathanti aṭṭhannaṃ ariyapuggalānaṃ guṇe ārabbha upavutthattā ayaṃ uposatho ‘‘saṅghuposatho’’ti vutto.
sīlānīti gahaṭṭho gahaṭṭhasīlāni, pabbajito pabbajitasīlāni. akhaṇḍānītiādīnaṃ attho visuddhimagge (visuddhi॰ 1.21) vitthāritova. vālaṇḍupakanti assavālehi vā makacivālādīhi vā kataṃ aṇḍupakaṃ. tajjaṃ  vāyāmanti telena temetvā malassa tintabhāvaṃ ñatvā chārikaṃ pakkhipitvā vālaṇḍupakena ghaṃsanavāyāmo. idha pariyodapanāti pade ṭhatvā evaṃ yojanā kātabbā kiliṭṭhasmiñhi ādāse maṇḍitapasādhitopi attabhāvo olokiyamāno na sobhati, parisuddhe sobhati. evameva kiliṭṭhena cittena upavuttho uposatho na mahapphalo hoti, parisuddhena pana mahapphalo hotīti. sīluposathanti attano sīlānussaraṇavasena upavuttho uposatho sīluposatho nāma. sīlena saddhinti attano pañcasīladasasīlena saddhiṃ. sīlañcassa ārabbhāti pañcasīlaṃ dasasīlañca ārabbha.
devatā anussaratīti devatā sakkhiṭṭhāne ṭhapetvā attano saddhādiguṇe anussarati. ukkanti  uddhanaṃ. loṇanti loṇamattikā. gerukanti gerukacuṇṇaṃ. nāḷikasaṇḍāsanti dhamananāḷikañceva parivattanasaṇḍāsañca. tajjaṃ vāyāmanti uddhane pakkhipanadhamanaparivattanādikaṃ anurūpaṃ vāyāmaṃ. idha pariyodapanāti pade ṭhatvā evaṃ yojanā veditabbā – saṃkiliṭṭhasuvaṇṇamayena hi pasādhanabhaṇḍena pasādhitā nakkhattaṃ kīḷamānā na sobhanti, parisuddhasuvaṇṇamayena sobhanti. evameva saṃkiliṭṭhacittassa uposatho na mahapphalo hoti, parisuddhacittassa mahapphalo. devatuposathanti devatā sakkhiṭṭhāne ṭhapetvā attano guṇe anussarantena upavutthaüposatho devatuposatho nāma. sesaṃ imesu buddhānussatiādīsu kammaṭṭhānesu yaṃ vattabbaṃ siyā, taṃ sabbaṃ visuddhimagge (visuddhi॰ 1.123 ādayo) vuttameva.
pāṇātipātanti  pāṇavadhaṃ. pahāyāti taṃ pāṇātipātacetanāsaṅkhātaṃ dussīlyaṃ pajahitvā. paṭiviratāti  pahīnakālato paṭṭhāya tato dussīlyato oratā viratāva. nihitadaṇḍā nihitasatthāti parūpaghātatthāya daṇḍaṃ vā satthaṃ vā ādāya avattanato nikkhittadaṇḍā ceva nikkhittasatthā cāti attho. ettha ca ṭhapetvā daṇḍaṃ sabbampi avasesaṃ upakaraṇaṃ sattānaṃ vihiṃsanabhāvato satthanti veditabbaṃ. yaṃ pana bhikkhū kattaradaṇḍaṃ vā dantakaṭṭhavāsiṃ vā pipphalakaṃ vā gahetvā vicaranti, na taṃ parūpaghātatthāya. tasmā nihitadaṇḍā nihitasatthātveva saṅkhaṃ gacchanti. lajjīti pāpajigucchanalakkhaṇāya lajjāya samannāgatā. dayāpannāti dayaṃ mettacittataṃ āpannā. sabbapāṇabhūtahitānukampīti sabbe pāṇabhūte hitena anukampakā, tāya eva dayāpannatāya sabbesaṃ pāṇabhūtānaṃ hitacittakāti attho. ahampajjāti ahampi ajja. imināpi aṅgenāti imināpi guṇaṅgena. arahataṃ anukaromīti yathā purato gacchantaṃ pacchato gacchanto anugacchati nāma, evaṃ ahampi arahantehi paṭhamaṃ kataṃ imaṃ guṇaṃ pacchā karonto tesaṃ arahantānaṃ anukaromi. uposatho ca me upavuttho bhavissatīti evaṃ karontena mayā arahatañca anukataṃ bhavissati, uposatho ca upavuttho bhavissati.
adinnādānanti adinnassa parapariggahitassa ādānaṃ, theyyaṃ corikanti attho. dinnameva ādiyantīti dinnādāyī. cittenapi dinnameva paṭikaṅkhantīti dinnapāṭikaṅkhī. thenetīti theno, na thenena athenena. athenattāyeva sucibhūtena. attanāti attabhāvena, athenaṃ  sucibhūtaṃ attabhāvaṃ katvā viharantīti vuttaṃ hoti.
abrahmacariyanti  aseṭṭhacariyaṃ. brahmaṃ seṭṭhaṃ ācāraṃ carantīti brahmacārī. ārācārīti abrahmacariyato dūrācārī. methunāti rāgapariyuṭṭhānavasena sadisattā methunakāti laddhavohārehi paṭisevitabbato methunoti saṅkhaṃ gatā asaddhammā. gāmadhammāti gāmavāsīnaṃ dhammā.
musāvādāti alikavacanā tucchavacanā. saccaṃ vadantīti saccavādī. saccena saccaṃ saṃdahanti ghaṭṭentīti saccasandhā, na antarantarā musā vadantīti attho. yo hi puriso kadāci musāvādaṃ vadati, kadāci saccaṃ. tassa musāvādena antaritattā saccaṃ saccena na ghaṭīyati. tasmā na so saccasandho. ime pana na tādisā, jīvitahetupi musā avatvā saccena saccaṃ saṃdahantiyevāti saccasandhā. thetāti thirā, ṭhitakathāti attho. eko puggalo haliddirāgo viya thusarāsimhi nikhātakhāṇu viya assapiṭṭhe ṭhapitakumbhaṇḍamiva ca na ṭhitakatho hoti. eko pāsāṇalekhā viya indakhīlo viya ca ṭhitakatho hoti, asinā sīsaṃ chindantepi dve kathā na katheti. ayaṃ vuccati theto. paccayikāti pattiyāyitabbakā, saddhāyikāti attho. ekacco hi puggalo na paccayiko hoti, ‘‘idaṃ kena vuttaṃ, asukena nāmā’’ti vutte ‘‘mā tassa vacanaṃ saddahathā’’ti vattabbataṃ āpajjati. eko paccayiko hoti, ‘‘idaṃ kena vuttaṃ, asukenā’’ti vutte ‘‘yadi tena vuttaṃ, idameva pamāṇaṃ, idāni paṭikkhipitabbaṃ natthi, evamevaṃ ida’’nti vattabbataṃ āpajjati. ayaṃ vuccati paccayiko. avisaṃvādakā  lokassāti tāya saccavāditāya lokaṃ na visaṃvādentīti attho.
surāmerayamajjapamādaṭṭhānanti surāmerayamajjānaṃ pānacetanāsaṅkhātaṃ pamādakāraṇaṃ. ekabhattikāti pātarāsabhattaṃ sāyamāsabhattanti dve bhattāni. tesu pātarāsabhattaṃ antomajjhanhikena paricchinnaṃ, itaraṃ majjhanhikato uddhaṃ antoaruṇena. tasmā antomajjhanhike dasakkhattuṃ bhuñjamānāpi ekabhattikāva honti. taṃ sandhāya vuttaṃ – ‘‘ekabhattikā’’ti. rattibhojanaṃ ratti, tato uparatāti rattūparatā. atikkante majjhanhike yāva sūriyatthaṅgamanā bhojanaṃ vikālabhojanaṃ nāma, tato viratattā viratā vikālabhojanā.
sāsanassa ananulomattā visūkaṃ paṭāṇibhūtaṃ dassananti visūkadassanaṃ, attanā naccananaccāpanādivasena naccañca gītañca vāditañca, antamaso mayūranaccanādivasenāpi pavattānaṃ naccādīnaṃ visūkabhūtaṃ dassanañcāti naccagītavāditavisūkadassanaṃ. naccādīni hi attanā  payojetuṃ vā parehi payojāpetuṃ vā payuttāni passituṃ vā neva bhikkhūnaṃ, na bhikkhunīnaṃ vaṭṭanti.
mālādīsu  mālāti yaṃkiñci pupphaṃ. gandhanti yaṃkiñci gandhajātaṃ. vilepananti chavirāgakaraṇaṃ. tattha piḷandhanto dhāreti nāma, ūnaṭṭhānaṃ pūrento maṇḍeti nāma, gandhavasena chavirāgavasena ca sādiyanto vibhūseti nāma. ṭhānaṃ vuccati kāraṇaṃ, tasmā yāya dussīlyacetanāya tāni mālādhāraṇādīni mahājano karoti, tato paṭiviratāti attho. uccāsayanaṃ vuccati pamāṇātikkantaṃ, mahāsayanaṃ akappiyattharaṇaṃ, tato paṭiviratāti attho.
kīvamahapphaloti kittakaṃ mahapphalo. sesapadesupi eseva nayo. pahūtarattaratanānanti pahūtena rattasaṅkhātena ratanena samannāgatānaṃ, sakalajambudīpatalaṃ bheritalasadisaṃ  katvā kaṭippamāṇehi sattahi ratanehi pūritānanti attho. issariyādhipaccanti issarabhāvena vā issariyameva vā ādhipaccaṃ, na ettha sāhasikakammantipi issariyādhipaccaṃ. rajjaṃ kāreyyāti evarūpaṃ cakkavattirajjaṃ kāreyya. aṅgānantiādīni tesaṃ janapadānaṃ nāmāni. kalaṃ nāgghati soḷasinti ekaṃ ahorattaṃ upavutthaüposathe puññaṃ soḷasabhāge katvā tato ekaṃ bhāgañca na agghati. ekarattuposathassa soḷasiyā kalāya yaṃ vipākaphalaṃ, taṃyeva tato bahutaraṃ hotīti attho. kapaṇanti parittakaṃ.
abrahmacariyāti aseṭṭhacariyato. rattiṃ na bhuñjeyya vikālabhojananti uposathaṃ upavasanto rattibhojanañca divāvikālabhojanañca na bhuñjeyya. mañce chamāyaṃva sayetha santhateti muṭṭhihatthapādake kappiyamañce vā sudhādiparikammakatāya bhūmiyaṃ vā tiṇapaṇṇapalālādīni santharitvā kate santhate vā sayethāti attho. etaṃ hi aṭṭhaṅgikamāhuposathanti evaṃ pāṇātipātādīni asamācarantena upavutthaṃ uposathaṃ aṭṭhahi aṅgehi samannāgatattā aṭṭhaṅgikanti vadanti. taṃ pana upavasantena ‘‘sve uposathiko bhavissāmī’’ti ajjeva ‘‘idañca idañca kareyyāthā’’ti āhārādividhānaṃ vicāretabbaṃ. uposathadivase pātova bhikkhussa vā bhikkhuniyā vā dasasīlalakkhaṇaññuno upāsakassa vā upāsikāya vā santike vācaṃ bhinditvā  uposathaṅgāni samādātabbāni. pāḷiṃ ajānantena pana ‘‘buddhapaññattaṃ uposathaṃ adhiṭṭhāmī’’ti adhiṭṭhātabbaṃ. aññaṃ alabhantena attanāpi adhiṭṭhātabbaṃ, vacībhedo pana kātabboyeva. uposathaṃ upavasantena parūparodhapaṭisaṃyuttā kammantā na vicāretabbā, āyavayagaṇanaṃ  karontena na vītināmetabbaṃ, gehe pana āhāraṃ labhitvā niccabhattikabhikkhunā viya paribhuñjitvā vihāraṃ gantvā dhammo vā sotabbo, aṭṭhatiṃsāya ārammaṇesu aññataraṃ vā manasikātabbaṃ.
sudassanāti sundaradassanā. obhāsayanti obhāsayamānā. anupariyantīti vicaranti. yāvatāti yattakaṃ ṭhānaṃ. antalikkhagāti ākāsaṅgamā. pabhāsantīti jotanti pabhā muñcanti. disāvirocanāti sabbadisāsu virocamānā. atha vā pabhāsantīti disāhi disā obhāsanti. virocanāti virocamānā. veḷuriyanti maṇīti vatvāpi iminā jātimaṇibhāvaṃ dasseti. ekavassikaveḷuvaṇṇañhi veḷuriyaṃ jātimaṇi nāma. taṃ sandhāyevamāha. bhaddakanti laddhakaṃ. siṅgīsuvaṇṇanti gosiṅgasadisaṃ hutvā uppannattā evaṃ nāmakaṃ suvaṇṇaṃ. kañcananti pabbateyyaṃ pabbate jātasuvaṇṇaṃ. jātarūpanti satthuvaṇṇasuvaṇṇaṃ. haṭakanti kipillikāhi nīhaṭasuvaṇṇaṃ. nānubhavantīti na pāpuṇanti. candappabhāti sāmiatthe paccattaṃ, candappabhāyāti attho. upavassuposathanti upavasitvā uposathaṃ. sukhudrayānīti sukhaphalāni sukhavedanīyāni. saggamupenti ṭhānanti saggasaṅkhātaṃ ṭhānaṃ upagacchanti, kenaci aninditā hutvā devaloke uppajjantīti attho. sesamettha yaṃ antarantarā na vuttaṃ, taṃ vuttānusāreneva veditabbanti.
mahāvaggo dutiyo.


(8) 3. ānandavaggo
1. channasuttavaṇṇanā
72. tatiyassa  paṭhame channoti evaṃnāmako channaparibbājako. tumhepi, āvusoti, āvuso, yathā mayaṃ rāgādīnaṃ pahānaṃ paññāpema, kiṃ evaṃ tumhepi paññāpethāti pucchati. tato thero ‘‘ayaṃ paribbājako amhe rāgādīnaṃ pahānaṃ paññāpemāti vadati, natthi panetaṃ  bāhirasamaye’’ti taṃ paṭikkhipanto mayaṃ kho, āvusotiādimāha. tattha khoti avadhāraṇatthe nipāto, mayameva paññāpemāti attho. tato paribbājako cintesi ‘‘ayaṃ thero bāhirasamayaṃ luñcitvā haranto ‘mayamevā’ti āha. kiṃ nu kho ādīnavaṃ disvā ete etesaṃ pahānaṃ paññāpentī’’ti. atha theraṃ pucchanto kiṃ pana tumhetiādimāha. thero tassa byākaronto ratto khotiādimāha. tattha attatthanti diṭṭhadhammikasamparāyikaṃ lokiyalokuttaraṃ attano atthaṃ. paratthaübhayatthesupi eseva nayo.
andhakaraṇotiādīsu yassa rāgo uppajjati, taṃ yathābhūtadassananivāraṇena andhaṃ karotīti andhakaraṇo. paññācakkhuṃ na karotīti acakkhukaraṇo. ñāṇaṃ na karotīti aññāṇakaraṇo. kammassakatapaññā jhānapaññā vipassanāpaññāti imā tisso paññā appavattikaraṇena nirodhetīti paññānirodhiko. aniṭṭhaphaladāyakattā dukkhasaṅkhātassa vighātasseva pakkhe vattatīti vighātapakkhiko. kilesanibbānaṃ na saṃvattetīti anibbānasaṃvattaniko. alañca panāvuso ānanda, appamādāyāti, āvuso ānanda, sace evarūpā paṭipadā atthi, alaṃ tumhākaṃ appamādāya yuttaṃ anucchavikaṃ, appamādaṃ karotha, āvusoti therassa vacanaṃ anumoditvā pakkāmi. imasmiṃ sutte ariyamaggo lokuttaramissako kathito. sesamettha  uttānatthamevāti.
2. ājīvakasuttavaṇṇanā
73. dutiye  tena hi gahapatīti thero kira cintesi – ‘‘ayaṃ idha āgacchanto na aññātukāmo hutvā āgami, pariggaṇhanatthaṃ pana āgato. iminā pucchitapañhaṃ imināva kathāpessāmī’’ti. iti taṃyeva kathaṃ kathāpetukāmo tena hītiādimāha. tattha tena hīti kāraṇāpadeso. yasmā tvaṃ evaṃ pucchasi, tasmā taññevettha paṭipucchāmīti. kesaṃ noti katamesaṃ nu. sadhammukkaṃsanāti attano laddhiyā ukkhipitvā ṭhapanā. paradhammāpasādanāti paresaṃ laddhiyā ghaṭṭanā vambhanā avakkhipanā. āyataneva dhammadesanāti kāraṇasmiṃyeva dhammadesanā. attho ca vuttoti mayā pucchitapañhāya attho ca pakāsito. attā ca anupanītoti amhe evarūpāti evaṃ attā ca na upanīto. nupanītotipi pāṭho.
3. mahānāmasakkasuttavaṇṇanā
74. tatiye gilānā vuṭṭhitoti gilāno hutvā vuṭṭhito. gelaññāti gilānabhāvato. upasaṅkamīti bhuttapātarāso mālāgandhādīni ādāya mahāparivāraparivuto upasaṅkami. bāhāyaṃ gahetvāti na bāhāyaṃ gahetvā ākaḍḍhi, nisinnāsanato vuṭṭhāya tassa santikaṃ gantvā dakkhiṇabāhāyaṃ aṅguṭṭhakena saññaṃ datvā ekamantaṃ apanesīti veditabbo. athassa ‘‘sekhampi kho, mahānāma, sīla’’ntiādinā nayena sattannaṃ sekhānaṃ sīlañca samādhiñca paññañca kathetvā upari arahattaphalavasena asekhā sīlasamādhipaññāyo kathento – ‘‘sekhasamādhito sekhaṃ vipassanāñāṇaṃ asekhañca phalañāṇaṃ pacchā, sekhavipassanāñāṇato ca asekhaphalasamādhi pacchā uppajjatī’’ti dīpesi. yāni pana sampayuttāni samādhiñāṇāni, tesaṃ apacchā apure uppatti veditabbāti.
4. nigaṇṭhasuttavaṇṇanā
75. catutthe  kūṭāgārasālāyanti dve kaṇṇikā gahetvā haṃsavaṭṭakacchannena katāya gandhakuṭiyā. aparisesaṃ ñāṇadassanaṃ paṭijānātīti appamattakampi asesetvā sabbaṃ ñāṇadassanaṃ paṭijānāti. satataṃ samitanti sabbakālaṃ nirantaraṃ. ñāṇadassanaṃ paccupaṭṭhitanti sabbaññutaññāṇaṃ  mayhaṃ upaṭṭhitamevāti dasseti. purāṇānaṃ kammānanti āyūhitakammānaṃ. tapasā byantībhāvanti dukkaratapena vigatantakaraṇaṃ. navānaṃ kammānanti idāni āyūhitabbakammānaṃ. akaraṇāti anāyūhanena. setughātanti padaghātaṃ paccayaghātaṃ katheti. kammakkhayā dukkhakkhayoti kammavaṭṭakkhayena dukkhakkhayo. dukkhakkhayā vedanākkhayoti dukkhavaṭṭakkhayena vedanākkhayo. dukkhavaṭṭasmiñhi khīṇe vedanāvaṭṭampi khīṇameva hoti. vedanākkhayā sabbaṃ dukkhaṃ nijjiṇṇaṃ bhavissatīti vedanākkhayena pana sakalavaṭṭadukkhaṃ nijjiṇṇameva bhavissati. sandiṭṭhikāyāti sāmaṃ passitabbāya paccakkhāya. nijjarāya visuddhiyāti  kilesajīraṇakapaṭipadāya kilese vā nijjīraṇato nijjarāya sattānaṃ visuddhiyā. samatikkamo hotīti sakalassa vaṭṭadukkhassa atikkamo hoti. idha, bhante, bhagavā kimāhāti, bhante, bhagavā imāya paṭipattiyā kimāha, kiṃ etaṃyeva kilesanijjīraṇakapaṭipadaṃ paññapeti, udāhu aññanti pucchati.
jānatāti anāvaraṇañāṇena jānantena. passatāti  samantacakkhunā passantena. visuddhiyāti visuddhisampāpanatthāya. samatikkamāyāti samatikkamanatthāya. atthaṅgamāyāti atthaṃ gamanatthāya. ñāyassa adhigamāyāti saha vipassanāya maggassa adhigamanatthāya. nibbānassa sacchikiriyāyāti apaccayanibbānassa sacchikaraṇatthāya. navañca kammaṃ na karotīti navaṃ kammaṃ nāyūhati. purāṇañca kammanti pubbe āyūhitakammaṃ. phussa phussa byantī karotīti phusitvā phusitvā vigatantaṃ karoti, vipākaphassaṃ phusitvā phusitvā taṃ kammaṃ khepetīti attho. sandiṭṭhikāti sāmaṃ passitabbā. akālikāti na kālantare kiccakārikā. ehipassikāti ‘‘ehi passā’’ti evaṃ dassetuṃ yuttā. opaneyyikāti upanaye yuttā allīyitabbayuttā. paccattaṃ veditabbā viññūhīti paṇḍitehi attano attano santāneyeva jānitabbā, bālehi pana dujjānā. iti sīlavasena dve maggā, dve ca phalāni kathitāni. sotāpannasakadāgāmino hi sīlesu paripūrakārinoti. vivicceva kāmehītiādikāya pana samādhisampadāya tayo maggā, tīṇi ca phalāni kathitāni. anāgāmī ariyasāvako hi samādhimhi paripūrakārīti vutto. āsavānaṃ khayātiādīhi arahattaphalaṃ kathitaṃ. keci pana sīlasamādhayopi arahattaphalasampayuttāva idha adhippetā. ekekassa pana vasena paṭipattidassanatthaṃ visuṃ visuṃ tanti āropitāti.
5. nivesakasuttavaṇṇanā
76. pañcame  amaccāti suhajjā. ñātīti sassusasurapakkhikā. sālohitāti samānalohitā bhātibhaginiādayo. aveccappasādeti guṇe avecca jānitvā uppanne acalappasāde. aññathattanti bhāvaññathattaṃ. pathavīdhātuyātiādīsu vīsatiyā koṭṭhāsesu thaddhākārabhūtāya  pathavīdhātuyā, dvādasasu koṭṭhāsesu yūsagatāya ābandhanabhūtāya āpodhātuyā, catūsu koṭṭhāsesu paripācanabhūtāya tejodhātuyā, chasu koṭṭhāsesu vitthambhanabhūtāya vāyodhātuyā siyā aññathattaṃ. na tvevāti imesaṃ hi catunnaṃ mahābhūtānaṃ aññamaññabhāvūpagamanena siyā aññathattaṃ, ariyasāvakassa pana na tveva siyāti dasseti. ettha ca aññathattanti pasādaññathattañca gatiaññathattañca. tañhi tassa na hoti, bhāvaññathattaṃ pana hoti. ariyasāvako hi manusso hutvā devopi hoti brahmāpi. pasādo panassa bhavantarepi na vigacchati, na ca apāyagatisaṅkhātaṃ gatiaññathattaṃ pāpuṇāti. satthāpi tadeva dassento tatridaṃ aññathattantiādimāha. sesamettha uttānatthamevāti.
6. paṭhamabhavasuttavaṇṇanā
77. chaṭṭhe kāmadhātuvepakkanti kāmadhātuyā vipaccanakaṃ. kāmabhavoti kāmadhātuyaṃ upapattibhavo. kammaṃ khettanti kusalākusalakammaṃ viruhanaṭṭhānaṭṭhena khettaṃ. viññāṇaṃ bījanti sahajātaṃ abhisaṅkhāraviññāṇaṃ viruhanaṭṭhena bījaṃ. taṇhā snehoti paggaṇhanānubrūhanavasena taṇhā udakaṃ nāma. avijjānīvaraṇānanti avijjāya āvaritānaṃ. taṇhāsaṃyojanānanti taṇhābandhanena baddhānaṃ. hīnāya dhātuyāti kāmadhātuyā. viññāṇaṃ patiṭṭhitanti abhisaṅkhāraviññāṇaṃ patiṭṭhitaṃ. majjhimāya dhātuyāti rūpadhātuyā. paṇītāya dhātuyāti arūpadhātuyā. sesamettha uttānatthamevāti.
7. dutiyabhavasuttavaṇṇanā
78. sattame cetanāti kammacetanā. patthanāpi kammapatthanāva. sesaṃ purimasadisamevāti.
8. sīlabbatasuttavaṇṇanā
79. aṭṭhame  sīlabbatanti sīlañceva vatañca. jīvitanti dukkarakārikānuyogo. brahmacariyanti brahmacariyavāso. upaṭṭhānasāranti upaṭṭhānena sāraṃ, ‘‘idaṃ varaṃ idaṃ niṭṭhā’’ti evaṃ upaṭṭhitanti attho. saphalanti saüdrayaṃ savaḍḍhikaṃ hotīti pucchati. na khvettha, bhante, ekaṃsenāti, bhante, na kho ettha ekaṃsena byākātabbanti attho. upaṭṭhānasāraṃ sevatoti idaṃ sāraṃ varaṃ niṭṭhāti evaṃ upaṭṭhitaṃ sevamānassa. aphalanti iṭṭhaphalena aphalaṃ. ettāvatā kammavādikiriyavādīnaṃ pabbajjaṃ ṭhapetvā seso sabbopi bāhirakasamayo gahito hoti. saphalanti iṭṭhaphalena saphalaṃ saüdrayaṃ. ettāvatā imaṃ sāsanaṃ ādiṃ katvā sabbāpi kammavādikiriyavādīnaṃ pabbajjā gahitā. na ca panassa sulabharūpo samasamo paññāyāti evaṃ sekkhabhūmiyaṃ ṭhatvā pañhaṃ kathento assa ānandassa paññāya samasamo na sulabhoti dasseti. imasmiṃ sutte sekkhabhūmi nāma kathitāti.
9. gandhajātasuttavaṇṇanā
80. navame etadavocāti pacchābhattaṃ piṇḍapātapaṭikkanto dasabalassa vattaṃ dassetvā attano divāvihāraṭṭhānaṃ gantvā ‘‘imasmiṃ loke mūlagandho nāma atthi, sāragandho nāma atthi, pupphagandho nāma atthi. ime pana tayopi gandhā anuvātaṃyeva gacchanti, na paṭivātaṃ. atthi nu kho kiñci, yassa paṭivātampi gandho gacchatī’’ti cintetvā aṭṭhannaṃ varānaṃ gahaṇakāleyeva kaṅkhuppattisamaye upasaṅkamanavarassa gahitattā takkhaṇaṃyeva divāṭṭhānato vuṭṭhāya satthu santikaṃ gantvā vanditvā ekamantaṃ nisinno uppannāya kaṅkhāya vinodanatthaṃ etaṃ ‘‘tīṇimāni, bhante’’tiādivacanaṃ avoca. tattha gandhajātānīti gandhajātiyo. mūlagandhoti  mūlavatthuko gandho, gandhasampannaṃ vā mūlameva mūlagandho. tassa hi gandho anuvātaṃ gacchati. gandhassa pana gandho nāma natthi. sāragandhapupphagandhesupi eseva nayo. atthānanda, kiñci gandhajātanti ettha saraṇagamanādayo guṇavaṇṇabhāsanavasena disāgāmitāya gandhasadisattā gandhā, tesaṃ vatthubhūto puggalo gandhajātaṃ nāma. gandho gacchatīti vaṇṇabhāsanavasena gacchati. sīlavāti pañcasīlena vā dasasīlena vā sīlavā. kalyāṇadhammoti teneva sīladhammena kalyāṇadhammo sundaradhammo. vigatamalamaccherenātiādīnaṃ  attho visuddhimagge (visuddhi॰ 1.160) vitthāritova. disāsūti catūsu disāsu catūsu anudisāsu. samaṇabrāhmaṇāti samitapāpabāhitapāpā samaṇabrāhmaṇā.
na pupphagandho paṭivātametīti vassikapupphādīnaṃ gandho paṭivātaṃ na gacchati. na candanaṃ tagaramallikā vāti candanatagaramallikānampi gandho paṭivātaṃ na gacchatīti attho. devalokepi phuṭasumanā nāma hoti, tassā pupphitadivase gandho yojanasataṃ ajjhottharati. sopi paṭivātaṃ vidatthimattampi ratanamattampi gantuṃ na sakkotīti vadanti. satañca gandho paṭivātametīti satañca paṇḍitānaṃ buddhapaccekabuddhabuddhaputtānaṃ sīlādiguṇagandho paṭivātaṃ gacchati. sabbā disā sappuriso pavāyatīti sappuriso paṇḍito sīlādiguṇagandhena sabbā disā pavāyati, sabbā disā gandhena avattharatīti attho.
10. cūḷanikāsuttavaṇṇanā
81. dasamassa duvidho nikkhepo atthuppattikopi pucchāvasikopi. kataraatthuppattiyaṃ kassa pucchāya kathitanti ce? aruṇavatisuttantaatthuppattiyaṃ (saṃ॰ ni॰ 1.185 ādayo) ānandattherassa pucchāya kathitaṃ. aruṇavatisuttanto kena kathitoti? dvīhi  buddhehi kathito sikhinā ca bhagavatā amhākañca satthārā. imasmā hi kappā ekatiṃsakappamatthake aruṇavatinagare aruṇavato rañño pabhāvatiyā nāma mahesiyā kucchismiṃ nibbattitvā paripakke ñāṇe mahābhinikkhamanaṃ nikkhamitvā sikhī bhagavā bodhimaṇḍe sabbaññutaññāṇaṃ paṭivijjhitvā pavattitavaradhammacakko aruṇavatiṃ nissāya viharanto ekadivasaṃ pātova sarīrappaṭijagganaṃ katvā mahābhikkhusaṅghaparivāro ‘‘aruṇavatiṃ piṇḍāya pavisissāmī’’ti nikkhamitvā vihāradvārakoṭṭhakasamīpe ṭhito abhibhuṃ nāma aggasāvakaṃ āmantesi – ‘‘atippago kho, bhikkhu, aruṇavatiṃ piṇḍāya pavisituṃ, yena aññataro brahmaloko tenupasaṅkamissāmā’’ti. yathāha –
‘‘atha kho, bhikkhave, sikhī bhagavā arahaṃ sammāsambuddho abhibhuṃ bhikkhuṃ āmantesi – ‘āyāma, brāhmaṇa, yena aññataro brahmaloko  tenupasaṅkamissāma, na tāva bhattakālo bhavissatī’ti. ‘evaṃ, bhante’ti kho, bhikkhave, abhibhū bhikkhu sikhissa  bhagavato arahato sammāsambuddhassa paccassosi. atha kho, bhikkhave, sikhī bhagavā arahaṃ sammāsambuddho abhibhū ca bhikkhu yena aññataro brahmaloko tenupasaṅkamiṃsū’’ti (saṃ॰ ni॰ 1.185).
tattha mahābrahmā sammāsambuddhaṃ disvā attamano paccuggamanaṃ katvā brahmāsanaṃ paññāpetvā adāsi, therassāpi anucchavikaṃ āsanaṃ paññāpayiṃsu. nisīdi bhagavā paññatte āsane, theropi attano paññattāsane nisīdi. mahābrahmāpi dasabalaṃ vanditvā ekamantaṃ nisīdi.
atha kho, bhikkhave, sikhī bhagavā abhibhuṃ bhikkhuṃ āmantesi – ‘‘paṭibhātu taṃ, brāhmaṇa, brahmuno ca brahmaparisāya ca brahmapārisajjānañca dhammīkathāti. ‘evaṃ, bhante’ti kho, bhikkhave, abhibhū bhikkhu sikhissa bhagavato arahato sammāsambuddhassa paṭissuṇitvā brahmuno ca brahmaparisāya ca brahmapārisajjānañca dhammiṃ kathaṃ kathesi. there dhammaṃ kathente brahmagaṇā ujjhāyiṃsu  – ‘‘cirassañca mayaṃ satthu brahmalokāgamanaṃ labhimha, ayañca bhikkhu ṭhapetvā satthāraṃ sayaṃ dhammakathaṃ ārabhī’’ti.
satthā tesaṃ anattamanabhāvaṃ ñatvā abhibhuṃ bhikkhuṃ etadavoca – ‘‘ujjhāyanti kho te, brāhmaṇa, brahmā ca brahmaparisā ca brahmapārisajjā ca. tena hi tvaṃ – brāhmaṇa, bhiyyosomattāya saṃvejehī’’ti. thero satthu vacanaṃ sampaṭicchitvā anekavihitaṃ iddhivikubbanaṃ katvā sahassilokadhātuṃ sarena viññāpento ‘‘ārambhatha nikkamathā’’ti (saṃ॰ ni॰ 1.185) gāthādvayaṃ abhāsi. kiṃ pana katvā thero sahassilokadhātuṃ viññāpesīti? nīlakasiṇaṃ tāva samāpajjitvā sabbattha andhakāraṃ phari, tato ‘‘kimidaṃ andhakāra’’nti sattānaṃ ābhoge uppanne ālokaṃ dassesi. ‘‘kiṃ āloko aya’’nti vicinantānaṃ attānaṃ dassesi, sahassacakkavāḷe devamanussā añjaliṃ paggaṇhitvā paggaṇhitvā theraṃyeva namassamānā aṭṭhaṃsu. thero ‘‘mahājano mayhaṃ dhammaṃ desentassa saraṃ suṇātū’’ti imā  gāthā abhāsi. sabbe osaṭāya parisāya majjhe nisīditvā dhammaṃ desentassa viya saddaṃ assosuṃ. atthopi nesaṃ pākaṭo ahosi.
atha kho bhagavā saddhiṃ therena aruṇavatiṃ paccāgantvā piṇḍāya caritvā pacchābhattaṃ piṇḍapātapaṭikkanto  bhikkhusaṅghaṃ pucchi – ‘‘assuttha no tumhe, bhikkhave, abhibhussa bhikkhuno brahmaloke ṭhitassa gāthāyo bhāsamānassā’’ti. te ‘‘āma, bhante’’ti paṭijānitvā sutabhāvaṃ āvikarontā tadeva gāthādvayaṃ udāhariṃsu. satthā ‘‘sādhu sādhū’’ti sādhukāraṃ datvā desanaṃ niṭṭhapesi. evaṃ tāva idaṃ suttaṃ ito ekatiṃsakappamatthake sikhinā bhagavatā kathitaṃ.
amhākaṃ pana bhagavā sabbaññutaṃ patto pavattitavaradhammacakko sāvatthiṃ upanissāya jetavane viharanto jeṭṭhamūlamāsapuṇṇamadivase bhikkhū āmantetvā imaṃ aruṇavatisuttaṃ  paṭṭhapesi. ānandatthero bījaniṃ gahetvā bījayamāno ṭhitakova ādito paṭṭhāya yāva pariyosānā ekabyañjanampi ahāpetvā sakalasuttaṃ uggaṇhi. so punadivase piṇḍapātapaṭikkanto dasabalassa vattaṃ dassetvā attano divāvihāraṭṭhānaṃ gantvā saddhivihārikantevāsikesu vattaṃ dassetvā pakkantesu hiyyo kathitaṃ aruṇavatisuttaṃ āvajjento nisīdi. athassa sabbaṃ suttaṃ vibhūtaṃ upaṭṭhāsi. so cintesi – ‘‘sikhissa bhagavato aggasāvako brahmaloke ṭhatvā cakkavāḷasahasse andhakāraṃ vidhametvā sarīrobhāsaṃ dassetvā attano saddaṃ sāvento dhammakathaṃ kathesīti hiyyo satthārā kathitaṃ, sāvakassa tāva visayo evarūpo, dasa pāramiyo pūretvā sabbaññutaṃ patto pana sammāsambuddho kittakaṃ ṭhānaṃ sarena viññāpeyyā’’ti. so evaṃ uppannāya vimatiyā vinodanatthaṃ taṅkhaṇeyeva bhagavantaṃ upasaṅkamitvā tamatthaṃ pucchi. etamatthaṃ dassetuṃ atha kho āyasmā ānandoti vuttaṃ.
tattha sammukhāti sammukhībhūtena mayā etaṃ sutaṃ, na anussavena, na dūtaparamparāyāti iminā adhippāyena evamāha. kīvatakaṃ pahoti sarena viññāpetunti kittakaṃ ṭhānaṃ sarīrobhāsena vihatandhakāraṃ katvā sarena viññāpetuṃ sakkoti. sāvako so, ānanda, appameyyā tathāgatāti  idaṃ bhagavā iminā adhippāyenāha – ānanda, tvaṃ kiṃ vadesi, so padesañāṇe ṭhito sāvako. tathāgatā pana dasa pāramiyo pūretvā sabbaññutaññāṇaṃ pattā appameyyā. so tvaṃ nakhasikhāya paṃsuṃ gahetvā mahāpathavipaṃsunā saddhiṃ upamento viya kiṃ nāmetaṃ vadesi. añño hi sāvakānaṃ visayo, añño buddhānaṃ. añño sāvakānaṃ gocaro, añño buddhānaṃ. aññaṃ sāvakānaṃ balaṃ, aññaṃ buddhānanti. iti bhagavā iminā adhippāyena appameyyabhāvaṃ vatvā tuṇhī ahosi.
thero  dutiyampi pucchi. satthā, ‘‘ānanda, tvaṃ tāḷacchiddaṃ gahetvā anantākāsena upamento viya, cātakasakuṇaṃ gahetvā diyaḍḍhayojanasatikena supaṇṇarājena upamento viya, hatthisoṇḍāya udakaṃ gahetvā mahāgaṅgāya upamento viya, caturatanike āvāṭe udakaṃ gahetvā sattahi sarehi upamento viya, nāḷikodanamattalābhiṃ manussaṃ gahetvā cakkavattiraññā upamento viya, paṃsupisācakaṃ gahetvā sakkena devaraññā upamento viya, khajjopanakappabhaṃ gahetvā sūriyappabhāya upamento viya kiṃ nāmetaṃ vadesīti dīpento dutiyampi appameyyabhāvameva vatvā tuṇhī ahosi. tato thero cintesi – ‘‘satthā mayā pucchito na tāva kathesi, handa naṃ yāvatatiyaṃ yācitvā buddhasīhanādaṃ nadāpessāmī’’ti. so tatiyampi yāci. taṃ dassetuṃ tatiyampi khotiādi vuttaṃ. athassa bhagavā byākaronto sutā te ānandātiādimāha. thero cintesi – ‘‘satthā me ‘sutā te, ānanda, sahassī cūḷanikā lokadhātū’ti ettakameva vatvā tuṇhī jāto, idāni buddhasīhanādaṃ nadissatī’’ti so satthāraṃ yācanto etassa bhagavā kālotiādimāha.
bhagavāpissa vitthārakathaṃ kathetuṃ tena hānandātiādimāha. tattha yāvatāti yattakaṃ ṭhānaṃ. candimasūriyāti candimā ca sūriyo ca. pariharantīti vicaranti. disā bhantīti sabbadisā obhāsanti. virocanāti virocamānā. ettāvatā ekacakkavāḷaṃ paricchinditvā dassitaṃ hoti. idāni taṃ sahassaguṇaṃ katvā dassento tāva sahassadhā lokoti āha. tasmiṃ sahassadhā loketi tasmiṃ sahassacakkavāḷe. sahassaṃ cātumahārājikānanti  sahassaṃ cātumahārājikānaṃ devalokānaṃ. yasmā pana ekekasmiṃ cakkavāḷe cattāro cattāro mahārājāno, tasmā cattāri mahārājasahassānīti vuttaṃ. iminā upāyena sabbattha attho veditabbo. cūḷanikāti khuddikā. ayaṃ sāvakānaṃ visayo. kasmā panesā ānītāti? majjhimikāya lokadhātuyā paricchedadassanatthaṃ.
yāvatāti yattakā. tāva sahassadhāti tāva sahassabhāgena. dvisahassī majjhimikā lokadhātūti ayaṃ sahassacakkavāḷāni sahassabhāgena gaṇetvā dasasatasahassacakkavāḷaparimāṇā dvisahassī majjhimikā nāma lokadhātu. ayaṃ sāvakānaṃ avisayo, buddhānameva visayo. ettakepi hi ṭhāne tathāgatā andhakāraṃ vidhametvā sarīrobhāsaṃ dassetvā sarena viññāpetuṃ sakkontīti dīpeti. ettakena buddhānaṃ jātikkhettaṃ nāma dassitaṃ. bodhisattānañhi pacchimabhave  devalokato cavitvā mātukucchiyaṃ paṭisandhiggahaṇadivase ca kucchito nikkhamanadivase ca mahābhinikkhamanadivase ca sambodhidhammacakkappavattanaāyusaṅkhāravossajjanaparinibbānadivasesu ca ettakaṃ ṭhānaṃ kampati.
tisahassī mahāsahassīti sahassito paṭṭhāya tatiyāti tisahassī, sahassaṃ sahassadhā katvā gaṇitaṃ majjhimikaṃ sahassadhā katvā gaṇitattā mahantehi sahassehi gaṇitāti mahāsahassī. ettāvatā koṭisatasahassacakkavāḷaparimāṇo loko dassito hoti. bhagavā ākaṅkhamāno ettake ṭhāne andhakāraṃ vidhametvā sarīrobhāsaṃ dassetvā sarena viññāpeyyāti. gaṇakaputtatissatthero pana evamāha – ‘‘na tisahassimahāsahassilokadhātuyā evaṃ parimāṇaṃ. idañhi ācariyānaṃ sajjhāyamuḷhakaṃ vācāya parihīnaṭṭhānaṃ, dasakoṭisatasahassacakkavāḷaparimāṇaṃ pana ṭhānaṃ tisahassimahāsahassilokadhātu nāmā’’ti. ettāvatā hi bhagavatā āṇākkhettaṃ nāma dassitaṃ. etasmiñhi  antare āṭānāṭiyaparittaïsigiliparittadhajaggaparittabojjhaṅgaparittakhandhaparitta- moraparittamettaparittaratanaparittānaṃ āṇā pharati. yāvatā pana ākaṅkheyyāti yattakaṃ ṭhānaṃ iccheyya, iminā visayakkhettaṃ  dasseti. buddhānañhi visayakkhettassa pamāṇaparicchedo nāma natthi, natthikabhāve cassa imaṃ opammaṃ āharanti – koṭisatasahassacakkavāḷamhi yāva brahmalokā sāsapehi pūretvā sace koci puratthimāya disāya ekacakkavāḷe ekaṃ sāsapaṃ pakkhipanto āgaccheyya, sabbepi te sāsapā parikkhayaṃ gaccheyyuṃ, na tveva puratthimāya disāya cakkavāḷāni. dakkhiṇādīsupi eseva nayo. tattha buddhānaṃ avisayo nāma natthi.
evaṃ vutte thero cintesi – ‘‘satthā evamāha – ‘ākaṅkhamāno, ānanda, tathāgato tisahassimahāsahassilokadhātuṃ sarena viññāpeyya, yāvatā pana ākaṅkheyyā’ti. visamo kho panāyaṃ loko, anantāni cakkavāḷāni, ekasmiṃ ṭhāne sūriyo uggato hoti, ekasmiṃ ṭhāne majjhe ṭhito, ekasmiṃ ṭhāne atthaṅgato. ekasmiṃ ṭhāne paṭhamayāmo hoti, ekasmiṃ ṭhāne majjhimayāmo, ekasmiṃ ṭhāne pacchimayāmo. sattāpi kammappasutā, khiḍḍāpasutā, āhārappasutāti evaṃ tehi tehi kāraṇehi vikkhittā ca pamattā ca honti. kathaṃ nu kho te satthā sarena viññāpeyyā’’ti. so evaṃ cintetvā vimaticchedanatthaṃ tathāgataṃ pucchanto yathā kathaṃ panātiādimāha.
athassa  satthā byākaronto idhānanda, tathāgatotiādimāha. tattha obhāsena phareyyāti sarīrobhāsena phareyya. pharamāno panesa kiṃ kareyyāti? yasmiṃ ṭhāne sūriyo paññāyati, tattha naṃ attano ānubhāvena atthaṃ gameyya. yattha pana na paññāyati, tattha naṃ uṭṭhāpetvā majjhe ṭhapeyya. tato yattha sūriyo paññāyati, tattha manussā ‘‘adhunāva sūriyo paññāyittha, so idāneva atthaṅgamito, nāgāvaṭṭo nu kho ayaṃ, bhūtāvaṭṭayakkhāvaṭṭadevatāvaṭṭānaṃ aññataro’’ti vittakkaṃ uppādeyyuṃ. yattha pana na paññāyati, tattha manussā ‘‘adhunāva sūriyo atthaṅgamito, svāyaṃ idāneva uṭṭhito, kiṃ nu kho ayaṃ nāgāvaṭṭabhūtāvaṭṭayakkhāvaṭṭadevatāvaṭṭānaṃ aññataro’’ti vitakkaṃ uppādeyyuṃ. tato tesu manussesu ālokañca andhakārañca āvajjitvā ‘‘kiṃ paccayā nu kho ida’’nti pariyesamānesu satthā nīlakasiṇaṃ samāpajjitvā  bahalandhakāraṃ patthareyya. kasmā? tesaṃ kammādippasutānaṃ sattānaṃ santāsajananatthaṃ. atha nesaṃ santāsaṃ āpannabhāvaṃ ñatvā odātakasiṇasamāpattiṃ samāpajjitvā paṇḍaraṃ ghanabuddharasmiṃ vissajjento candasahassasūriyasahassaüṭṭhānakālo viya ekappahāreneva sabbaṃ ekālokaṃ kareyya. tañca kho tilabījamattena kāyappadesena obhāsaṃ muñcanto. yo hi cakkavāḷapathaviṃ dīpakapallakaṃ katvā mahāsamudde udakaṃ telaṃ katvā sineruṃ vaṭṭiṃ katvā aññasmiṃ sinerumuddhani ṭhapetvā jāleyya, so ekacakkavāḷeyeva ālokaṃ kareyya. tato paraṃ vidatthimpi obhāsetuṃ na sakkuṇeyya. tathāgato pana tilaphalappamāṇena sarīrappadesena obhāsaṃ muñcitvā tisahassimahāsahassilokadhātuṃ ekobhāsaṃ kareyya tato vā pana bhiyyo. evaṃ mahantā hi buddhaguṇāti.
taṃ ālokaṃ sañjāneyyunti taṃ ālokaṃ disvā ‘‘yena sūriyo atthañceva gamito uṭṭhāpito ca, bahalandhakārañca vissaṭṭhaṃ, esa so puriso idāni ālokaṃ katvā ṭhito, aho acchariyapuriso’’ti añjaliṃ paggayha namassamānā nisīdeyyuṃ. saddamanussāveyyāti  dhammakathāsaddamanussāveyya. yo hi ekaṃ cakkavāḷapabbataṃ bheriṃ katvā mahāpathaviṃ bhericammaṃ katvā sineruṃ daṇḍaṃ katvā aññasmiṃ sinerumatthake ṭhapetvā ākoṭeyya, so ekacakkavāḷeyeva taṃ saddaṃ sāveyya, parato vidatthimpi atikkāmetuṃ na sakkuṇeyya. tathāgato pana pallaṅke vā pīṭhe vā nisīditvā tisahassimahāsahassilokadhātuṃ sarena viññāpeti, tato vā pana bhiyyo, evaṃ mahānubhāvā tathāgatāti. iti bhagavā iminā ettakena visayakkhettameva dasseti.
imañca  pana buddhasīhanādaṃ sutvā therassa abbhantare balavapīti uppannā, so pītivasena udānaṃ udānento lābhā vata metiādimāha. tattha yassa me satthā evaṃmahiddhikoti yassa mayhaṃ satthā evaṃmahiddhiko, tassa mayhaṃ evaṃmahiddhikassa satthu paṭilābho lābhā ceva suladdhañcāti attho. atha vā yvāhaṃ evarūpassa satthuno pattacīvaraṃ gahetvā vicarituṃ, pādaparikammaṃ piṭṭhiparikammaṃ kātuṃ, mukhadhovanaüdakanhānodakāni dātuṃ, gandhakuṭipariveṇaṃ sammajjituṃ, uppannāya kaṅkhāya pañhaṃ pucchituṃ, madhuradhammakathañca  sotuṃ labhāmi, ete sabbepi mayhaṃ lābhā ceva suladdhañcātipi sandhāya evamāha. ettha ca bhagavato andhakārālokasaddasavanasaṅkhātānaṃ iddhīnaṃ mahantatāya mahiddhikatā, tāsaṃyeva anupharaṇena mahānubhāvatā veditabbā. udāyīti lāḷudāyitthero. so kira pubbe upaṭṭhākatthere āghātaṃ bandhitvā carati. tasmā idāni okāsaṃ labhitvā imasmiṃ buddhasīhanādapariyosāne jalamānaṃ dīpasikhaṃ nibbāpento viya carantassa goṇassa tuṇḍe pahāraṃ dento viya bhattabharitaṃ  pātiṃ avakujjanto viya therassa pasādabhaṅgaṃ karonto evamāha.
evaṃ vutte bhagavāti evaṃ udāyittherena vutte bhagavā yathā nāma papātataṭe ṭhatvā pavedhamānaṃ purisaṃ ekamante ṭhito hitesī puriso ‘‘ito ehi ito ehī’’ti punappunaṃ vadeyya, evamevaṃ udāyittheraṃ tasmā vacanā nivārento mā hevaṃ udāyi, mā hevaṃ udāyīti āha. tattha hīti nipātamattaṃ, mā evaṃ avacāti attho. mahārajjanti cakkavattirajjaṃ. nanu ca satthā ekassa sāvakassa dhammadesanāya uppannapasādassa mahānisaṃsaṃ aparicchinnaṃ akāsi, so kasmā imassa buddhasīhanādaṃ ārabbha uppannassa pasādassa ānisaṃsaṃ paricchindatīti? ariyasāvakassa ettakaattabhāvaparimāṇattā. dandhapaññopi hi sotāpanno sattakkhattuṃ devesu ca manussesu ca attabhāvaṃ paṭilabhati, tenassa gatiṃ paricchindanto evamāha. diṭṭheva dhammeti imasmiṃyeva attabhāve ṭhatvā. parinibbāyissatīti appaccayaparinibbānena parinibbāyissati. iti nibbānena kūṭaṃ gaṇhanto imaṃ sīhanādasuttaṃ niṭṭhāpesīti.
ānandavaggo tatiyo.


(9) 4. samaṇavaggo
1. samaṇasuttavaṇṇanā
82. catutthassa  paṭhame samaṇiyānīti samaṇasantakāni. samaṇakaraṇīyānīti samaṇena kattabbakiccāni. adhisīlasikkhāsamādānantiādīsu samādānaṃ vuccati gahaṇaṃ, adhisīlasikkhāya samādānaṃ gahaṇaṃ pūraṇaṃ  adhisīlasikkhāsamādānaṃ. sesapadadvayepi eseva nayo. ettha ca sīlaṃ adhisīlaṃ, cittaṃ adhicittaṃ, paññā adhipaññāti ayaṃ vibhāgo veditabbo. tattha pañcasīlaṃ sīlaṃ  nāma, taṃ upādāya dasasīlaṃ adhisīlaṃ nāma, tampi upādāya catupārisuddhisīlaṃ adhisīlaṃ nāma. apica sabbampi lokiyasīlaṃ sīlaṃ nāma, lokuttarasīlaṃ adhisīlaṃ, tadeva sikkhitabbato sikkhāti vuccati. kāmāvacaracittaṃ pana cittaṃ nāma, taṃ upādāya rūpāvacaraṃ adhicittaṃ nāma, tampi upādāya arūpāvacaraṃ adhicittaṃ nāma. apica sabbampi lokiyacittaṃ cittameva, lokuttaraṃ adhicittaṃ. paññāyapi eseva nayo. tasmāti yasmā imāni tīṇi samaṇakaraṇīyāni, tasmā. tibboti bahalo. chandoti kattukamyatākusalacchando. iti imasmiṃ suttante tisso sikkhā lokiyalokuttarā kathitāti.
2. gadrabhasuttavaṇṇanā
83. dutiye piṭṭhito piṭṭhitoti pacchato pacchato. ahampi dammo ahampi dammoti ahampi ‘‘dammo dammamāno’’ti vadamāno gāvīti. seyyathāpi gunnanti yathā gāvīnaṃ. gāvo hi kāḷāpi rattāpi setādivaṇṇāpi honti, gadrabhassa pana tādiso vaṇṇo nāma natthi. yathā ca vaṇṇo, evaṃ saropi padampi aññādisameva. sesaṃ uttānatthameva. imasmimpi sutte tisso sikkhā missikāva kathitāti.
3. khettasuttavaṇṇanā
84. tatiye  paṭikaccevāti paṭhamameva. sukaṭṭhaṃ karotīti naṅgalena sukaṭṭhaṃ karoti. sumatikatanti matiyā suṭṭhu samīkataṃ. kālenāti vapitabbayuttakālena. sesaṃ uttānameva. idhāpi tisso sikkhā missikāva kathitā.
4. vajjiputtasuttavaṇṇanā
85. catutthe  vajjiputtakoti vajjirājakulassa putto. diyaḍḍhasikkhāpadasatanti paṇṇāsādhikaṃ sikkhāpadasataṃ. tasmiṃ samaye paññattāni sikkhāpadāneva sandhāyetaṃ  vuttaṃ. so kira bhikkhu ajjavasampanno ujujātiko avaṅko akuṭilo, tasmā ‘‘ahaṃ ettakāni sikkhāpadāni rakkhituṃ sakkuṇeyyaṃ vā na vā’’ti cintetvā satthu ārocesi. sakkomahanti sakkomi ahaṃ. so kira ‘‘ettakesu sikkhāpadesu sikkhantassa agaru tīsu sikkhāsu sikkhitu’’nti maññamāno evamāha. atha bhagavā yathā nāma paññāsa tiṇakalāpiyo ukkhipituṃ asakkontassa kalāpiyasataṃ bandhitvā sīse ṭhapeyya, evameva ekissāpi sikkhāya sikkhituṃ asakkontassa aparā dvepi sikkhā upari pakkhipanto tasmātiha tvaṃ bhikkhūtiādimāha. sukhumālo kira uttaro nāma jānapadamanusso lohapāsādavihāre vasati. atha naṃ daharabhikkhū āhaṃsu – ‘‘uttara, aggisālā ovassati, tiṇaṃ kappiyaṃ katvā dehī’’ti. taṃ ādāya aṭaviṃ gantvā tena lāyitaṃ tiṇaṃyeva karaḷe bandhitvā ‘‘paññāsa karaḷe gahetuṃ sakkhissasi uttarā’’ti āhaṃsu. so ‘‘na sakkhissāmī’’ti āha. asītiṃ pana sakkhissasīti? na sakkhissāmi, bhanteti. ekaṃ karaḷasataṃ sakkhissasīti? āma, bhante, gaṇhissāmīti. daharabhikkhū karaḷasataṃ bandhitvā tassa sīse ṭhapayiṃsu. so ukkhipitvā nitthunanto gantvā aggisālāya samīpe pātesi. atha naṃ bhikkhū ‘‘kilantarūposi uttarā’’ti āhaṃsu. āma, bhante, daharā bhikkhū maṃ vañcesuṃ, imaṃ ekampi karaḷasataṃ ukkhipituṃ asakkontaṃ maṃ ‘‘paṇṇāsa karaḷe ukkhipāhī’’ti vadiṃsu. āma, uttara, vañcayiṃsu tanti. evaṃ sampadamidaṃ veditabbaṃ. idhāpi tisso sikkhā missikāva kathitā.
5. sekkhasuttavaṇṇanā
86. pañcame  ujumaggānusārinoti ujumaggo vuccati ariyamaggo, taṃ anussarantassa paṭipannakassāti attho. khayasmiṃ paṭhamaṃ ñāṇanti paṭhamameva maggañāṇaṃ uppajjati. maggo hi kilesānaṃ khepanato khayo nāma, taṃsampayuttaṃ  ñāṇaṃ khayasmiṃ ñāṇaṃ nāma. tato  aññā anantarāti tato catutthamaggañāṇato anantarā aññā uppajjati, arahattaphalaṃ uppajjatīti attho. aññāvimuttassāti arahattaphalavimuttiyā vimuttassa. ñāṇaṃ ve hotīti paccavekkhaṇañāṇaṃ hoti. iti suttepi gāthāsupi satta sekhā kathitā. avasāne pana khīṇāsavo dassitoti.
6. paṭhamasikkhāsuttavaṇṇanā
87. chaṭṭhe attakāmāti attano hitakāmā. yatthetaṃ sabbaṃ samodhānaṃ gacchatīti yāsu sikkhāsu sabbametaṃ diyaḍḍhasikkhāpadasataṃ saṅgahaṃ gacchati. paripūrakārī hotīti samattakārī hoti. mattaso kārīti pamāṇena kārako, sabbena sabbaṃ kātuṃ na sakkotīti attho. khuddānukhuddakānīti cattāri pārājikāni ṭhapetvā sesasikkhāpadāni. tatrāpi saṅghādisesaṃ khuddakaṃ, thullaccayaṃ anukhuddakaṃ nāma. thullaccayañca khuddakaṃ, pācittiyaṃ anukhuddakaṃ nāma, pācittiyañca khuddakaṃ, pāṭidesaniyadukkaṭadubbhāsitāni anukhuddakāni nāma. ime pana aṅguttaramahānikāyavaḷañjanakaācariyā ‘‘cattāri pārājikāni ṭhapetvā sesāni sabbānipi khuddānukhuddakānī’’ti vadanti. tāni āpajjatipi vuṭṭhātipīti ettha pana khīṇāsavo tāva lokavajjaṃ nāpajjati, paṇṇattivajjameva āpajjati. āpajjanto ca kāyenapi vācāyapi cittenapi āpajjati. kāyena āpajjanto kuṭikārasahaseyyādīni āpajjati, vācāya āpajjanto sañcarittapadasodhammādīni, cittena āpajjanto rūpiyapaṭiggahaṇaṃ āpajjati. sekkhesupi eseva nayo. na hi mettha, bhikkhave, abhabbatā vuttāti, bhikkhave, na hi mayā ettha evarūpaṃ āpattiṃ āpajjane ca vuṭṭhāne ca ariyapuggalassa abhabbatā kathitā. ādibrahmacariyakānīti  maggabrahmacariyassa ādibhūtāni cattāri mahāsīlasikkhāpadāni. brahmacariyasāruppānīti tāniyeva catumaggabrahmacariyassa sāruppāni anucchavikāni. tatthāti tesu sikkhāpadesu. dhuvasīloti nibaddhasīlo. ṭhitasīloti patiṭṭhitasīlo. sotāpannoti sotasaṅkhātena  maggena phalaṃ  āpanno. avinipātadhammoti catūsu apāyesu apatanasabhāvo. niyatoti sotāpattimagganiyāmena niyato. sambodhiparāyaṇoti uparimaggattayasambodhiparāyaṇo.
tanuttāti tanubhāvo. sakadāgāmino hi rāgādayo abbhapaṭalaṃ viya macchikāpattaṃ viya ca tanukā honti, na bahalā. orambhāgiyānanti heṭṭhābhāgiyānaṃ. saṃyojanānanti bandhanānaṃ. parikkhayāti parikkhayena. opapātiko hotīti uppannako hoti. tattha parinibbāyīti heṭṭhā anotaritvā upariyeva parinibbānadhammo. anāvattidhammoti yonigativasena anāgamanadhammo.
padesaṃ padesakārītiādīsu padesakārī puggalo nāma sotāpanno ca sakadāgāmī ca anāgāmī ca, so padesameva sampādeti. paripūrakārī nāma arahā, so paripūrameva sampādeti. avañjhānīti atucchāni saphalāni saüdrayānīti attho. idhāpi tisso sikkhā missakāva kathitā.
7. dutiyasikkhāsuttavaṇṇanā
88. sattame kolaṃkoloti kulā kulaṃ gamanako. kulanti cettha bhavo adhippeto, tasmā ‘‘dve vā tīṇi vā kulānī’’ti etthapi dve vā tayo vā bhaveti attho veditabbo. ayañhi dve vā bhave sandhāvati tayo vā, uttamakoṭiyā cha vā. tasmā dve vā tīṇi vā cattāri vā pañca vā cha vāti evamettha vikappo daṭṭhabbo. ekabījīti ekasseva bhavassa bījaṃ etassa atthīti ekabījī. uddhaṃsototiādīsu atthi uddhaṃsoto akaniṭṭhagāmī, atthi  uddhaṃsoto na akaniṭṭhagāmī, atthi na uddhaṃsoto akaniṭṭhagāmī, atthi na uddhaṃsoto na akaniṭṭhagāmī. tattha yo idha anāgāmiphalaṃ patvā avihādīsu nibbatto tattha yāvatāyukaṃ ṭhatvā uparūpari nibbattitvā akaniṭṭhaṃ pāpuṇāti, ayaṃ uddhaṃsoto akaniṭṭhagāmī nāma. yo pana avihādīsu nibbatto tattheva aparinibbāyitvā akaniṭṭhampi appatvā uparimabrahmaloke parinibbāyati, ayaṃ uddhaṃsoto na akaniṭṭhagāmī nāma. yo ito cavitvā  akaniṭṭheyeva nibbattati, ayaṃ na uddhaṃsoto akaniṭṭhagāmī nāma. yo pana avihādīsu catūsu aññatarasmiṃ nibbattitvā tattheva parinibbāyati, ayaṃ na uddhaṃsoto na akaniṭṭhagāmī nāma.
yattha  katthaci uppanno pana sasaṅkhārena sappayogena arahattaṃ patto sasaṅkhāraparinibbāyī nāma. asaṅkhārena appayogena patto asaṅkhāraparinibbāyī nāma. yo pana kappasahassāyukesu avihesu nibbattitvā pañcamaṃ kappasataṃ atikkamitvā arahattaṃ patto, ayaṃ upahaccaparinibbāyī nāma. atappādīsupi eseva nayo. antarāparinibbāyīti yo āyuvemajjhaṃ anatikkamitvā parinibbāyati, so tividho hoti. kappasahassāyukesu tāva avihesu nibbattitvā eko nibbattadivaseyeva arahattaṃ pāpuṇāti. no ce nibbattadivase pāpuṇāti, paṭhamassa pana kappasatassa matthake pāpuṇāti, ayaṃ paṭhamo antarāparinibbāyī. aparo evaṃ asakkonto dvinnaṃ kappasatānaṃ matthake pāpuṇāti, ayaṃ dutiyo. aparo evampi asakkonto catunnaṃ kappasatānaṃ matthake pāpuṇāti, ayaṃ tatiyo antarāparinibbāyī. sesaṃ vuttanayameva.
imasmiṃ pana ṭhāne ṭhatvā catuvīsati sotāpannā, dvādasa sakadāgāmino, aṭṭhacattālīsa anāgāmino, dvādasa ca arahanto kathetabbā. imasmiṃ hi sāsane saddhādhuraṃ paññādhuranti  dve dhurāni, dukkhapaṭipadādandhābhiññādayo catasso paṭipadā. tattheko saddhādhurena abhinivisitvā sotāpattiphalaṃ patvā ekameva bhavaṃ nibbattitvā dukkhassantaṃ karoti, ayameko ekabījī. so paṭipadāvasena catubbidho hoti. yathā cesa, evaṃ paññādhurena abhiniviṭṭhopīti aṭṭha ekabījino. tathā kolaṃkolā sattakkhattuparamā cāti ime catuvīsati sotāpannā nāma. tīsu pana vimokkhesu suññatavimokkhena sakadāgāmibhūmiṃ pattā catunnaṃ paṭipadānaṃ vasena cattāro sakadāgāmino, tathā animittavimokkhena pattā cattāro, appaṇihitavimokkhena pattā cattāroti ime dvādasa sakadāgāmino. avihesu pana tayo antarāparinibbāyino, eko upahaccaparinibbāyī, eko uddhaṃsoto akaniṭṭhagāmīti pañca anāgāmino, te asaṅkhāraparinibbāyino pañca, sasaṅkhāraparinibbāyino pañcāti dasa honti, tathā atappādīsu. akaniṭṭhesu pana uddhaṃsoto natthi, tasmā tattha cattāro sasaṅkhāraparinibbāyī, cattāro asaṅkhāraparinibbāyīti aṭṭha, ime aṭṭhacattālīsa anāgāmino. yathā pana sakadāgāmino, tatheva arahantopi dvādasa veditabbā. idhāpi tisso sikkhā missikāva kathitā.
8. tatiyasikkhāsuttavaṇṇanā
89. aṭṭhame  taṃ vā pana anabhisambhavaṃ appaṭivijjhanti taṃ arahattaṃ apāpuṇanto appaṭivijjhanto. iminā nayena sabbaṭṭhānesu attho veditabbo. idhāpi tisso sikkhā missikāva kathitā. navamaṃ uttānatthameva. idhāpi tisso sikkhā missikāva kathitā.
10. dutiyasikkhattayasuttavaṇṇanā
91. dasame āsavānaṃ khayāti ettha arahattamaggo adhipaññāsikkhā nāma. phalaṃ pana sikkhitasikkhassa uppajjanato sikkhāti na vattabbaṃ.
yathā  pure tathā pacchāti yathā paṭhamaṃ tīsu sikkhāsu sikkhati, pacchā tatheva sikkhatīti attho. dutiyapadepi eseva nayo. yathā adho tathā uddhanti yathā heṭṭhimakāyaṃ asubhavasena passati, uparimakāyampi tatheva pharati. dutiyapadepi eseva nayo. yathā divā tathā rattinti yathā divā tisso sikkhā sikkhati, rattimpi tatheva sikkhatīti attho. abhibhuyya disā sabbāti sabbā disā ārammaṇavasena abhibhavitvā. appamāṇasamādhināti arahattamaggasamādhinā.
sekkhanti sikkhamānaṃ sakaraṇīyaṃ. paṭipadanti paṭipannakaṃ. saṃsuddhacāriyanti saṃsuddhacaraṇaṃ parisuddhasīlaṃ. sambuddhanti catusaccabuddhaṃ. dhīraṃ paṭipadantagunti khandhadhīraāyatanadhīravasena dhīraṃ dhitisampannaṃ paṭipattiyā antaṃ gataṃ. viññāṇassāti carimakaviññāṇassa. taṇhākkhayavimuttinoti taṇhākkhayavimuttisaṅkhātāya arahattaphalavimuttiyā samannāgatassa. pajjotasseva nibbānanti padīpanibbānaṃ viya. vimokkho hoti cetasoti cittassa vimutti vimuccanā appavattibhāvo hoti. taṇhākkhayavimuttino hi khīṇāsavassa carimakaviññāṇanirodhena  parinibbānaṃ viya cetaso vimokkho hoti, na gataṭṭhānaṃ paññāyati, apaṇṇattikabhāvūpagamoyeva hotīti attho.
11. saṅkavāsuttavaṇṇanā
92. ekādasame  saṅkavā nāma kosalānaṃ nigamoti saṅkavāti evaṃnāmako kosalaraṭṭhe nigamo. āvāsikoti bhārahāro nave āvāse samuṭṭhāpeti, purāṇe paṭijaggati. sikkhāpadapaṭisaṃyuttāyāti sikkhāsaṅkhātehi padehi paṭisaṃyuttāya, tīhi sikkhāhi samannāgatāyāti attho. sandassetīti  sammukhe viya katvā dasseti. samādapetīti gaṇhāpeti. samuttejetīti samussāheti. sampahaṃsetīti paṭiladdhaguṇehi vaṇṇaṃ kathento vodāpeti. adhisallikhateti ativiya sallikhati, ativiya sallikhitaṃ katvā saṇhaṃ saṇhaṃ kathetīti attho.
accayoti aparādho. maṃ accagamāti maṃ atikkamma adhibhavitvā pavatto. ahudeva akkhantīti ahosiyeva anadhivāsanā. ahu appaccayoti ahosi atuṭṭhākāro. paṭiggaṇhātūti khamatu. āyatiṃ saṃvarāyāti anāgate saṃvaratthāya, puna evarūpassa aparādhassa dosassa khalitassa vā akaraṇatthāyāti attho. tagghāti ekaṃsena. yathādhammaṃ paṭikarosīti yathā dhammo ṭhito, tathā karosi, khamāpesīti vuttaṃ hoti. taṃ te mayaṃ paṭiggaṇhāmāti taṃ tava aparādhaṃ mayaṃ khamāma. vuddhihesā, kassapa, ariyassa vinayeti esā kassapa buddhassa bhagavato sāsane vuddhi nāma. katamā? yāyaṃ accayaṃ accayato disvā yathādhammaṃ paṭikaritvā āyatiṃ saṃvarāpajjanā. desanaṃ pana puggalādhiṭṭhānaṃ karonto ‘‘yo accayaṃ accayato disvā yathādhammaṃ paṭikaroti, āyatiṃ saṃvaraṃ āpajjatī’’ti āha. na sikkhākāmoti tisso sikkhā na kāmeti na pattheti na piheti. sikkhāsamādānassāti sikkhāparipūraṇassa. na vaṇṇavādīti guṇaṃ na katheti. kālenāti yuttappayuttakālena. sesamettha uttānatthamevāti.
samaṇavaggo catuttho.


(10) 5. loṇakapallavaggo
1. accāyikasuttavaṇṇanā
93. pañcamassa  paṭhame accāyikānīti atipātikāni. karaṇīyānīti avassakiccāni. yañhi na avassaṃ kātabbaṃ, taṃ kiccanti vuccati. avassaṃ kātabbaṃ karaṇīyaṃ nāma. sīghaṃ sīghanti vegena vegena. tassa kho tanti ettha tanti nipātamattaṃ. natthi sā iddhi vā ānubhāvo vāti sā vā iddhi so vā ānubhāvo natthi. uttarasveti tatiyadivase. utupariṇāminīti laddhaütupariṇāmāni hutvā. jāyantipīti tatiyadivase nikkhantasetaṅkurāni honti, sattāhe patte nīlaṅkurāni honti. gabbhīnipi hontīti diyaḍḍhamāsaṃ patvā gahitagabbhāni honti. paccantipīti tayo māse patvā paccanti. idāni yasmā buddhānaṃ gahapatikena vā sassehi vā attho natthi, sāsane pana tappaṭirūpakaṃ puggalaṃ vā atthaṃ vā dassetuṃ taṃ taṃ opammaṃ āharanti. tasmā yamatthaṃ dassetukāmena etaṃ ābhataṃ, taṃ dassento evameva khotiādimāha. taṃ atthato uttānameva. sikkhā pana idhāpi missikā eva kathitā.
2. pavivekasuttavaṇṇanā
94. dutiye cīvarapavivekanti cīvaraṃ nissāya uppajjanakakilesehi vivittabhāvaṃ. sesadvayepi eseva nayo. sāṇānīti sāṇavākacelāni. masāṇānīti missakacelāni. chavadussānīti matasarīrato chaḍḍitavatthāni, erakatiṇādīni vā ganthetvā katanivāsanāni. paṃsukūlānīti pathaviyaṃ chaḍḍitanantakāni. tirīṭānīti rukkhatacavatthāni. ajinānīti  ajinamigacammāni. ajinakkhipanti tadeva majjhe phālitaṃ, sahakhurakantipi vadanti. kusacīranti kusatiṇāni ganthetvā katacīraṃ. vākacīraphalakacīresupi eseva nayo. kesakambalanti manussakesehi katakambalaṃ. vālakambalanti assavālādīhi katakambalaṃ. ulūkapakkhikanti ulūkapattāni ganthetvā katanivāsanaṃ.
sākabhakkhāti  allasākabhakkhā. sāmākabhakkhāti sāmākataṇḍulabhakkhā. nīvārādīsu nīvārā nāma araññe sayaṃ jātavīhijāti. daddulanti cammakārehi cammaṃ likhitvā chaḍḍitakasaṭaṃ. haṭaṃ vuccati silesopi sevālopi kaṇikārādirukkhaniyyāsopi. kaṇanti kuṇḍakaṃ. ācāmoti bhattaükkhalikāya laggo jhāmaodano. taṃ chaḍḍitaṭṭhāne gahetvā khādanti, odanakañjiyantipi vadanti. piññākādayo pākaṭāva. pavattaphalabhojīti patitaphalabhojī. bhusāgāranti khalasālaṃ.
sīlavāti catupārisuddhisīlena samannāgato. dussīlyañcassa pahīnaṃ hotīti pañca dussīlyāni pahīnāni honti. sammādiṭṭhikoti yāthāvadiṭṭhiko. micchādiṭṭhīti ayāthāvadiṭṭhi. āsavāti cattāro āsavā. aggappattoti sīlaggappatto. sārappattoti sīlasāraṃ patto. suddhoti parisuddho. sāre patiṭṭhitoti sīlasamādhipaññāsāre patiṭṭhito.
seyyathāpīti yathā nāma. sampannanti  paripuṇṇaṃ paripakkasālibharitaṃ. saṅgharāpeyyāti saṅkaḍḍhāpeyya. ubbahāpeyyāti khalaṭṭhānaṃ āharāpeyya. bhusikanti bhusaṃ. koṭṭāpeyyāti udukkhale pakkhipāpetvā musalehi paharāpeyya. aggappattānīti taṇḍulaggaṃ pattāni. sārappattādīsupi eseva nayo. sesaṃ uttānameva. yaṃ panettha ‘‘dussīlyañcassa pahīnaṃ micchādiṭṭhi cassa pahīnā’’ti vuttaṃ, taṃ sotāpattimaggena pahīnabhāvaṃ sandhāya vuttanti veditabbaṃ.
3. saradasuttavaṇṇanā
95. tatiye viddheti valāhakavigamena dūrībhūte. deveti ākāse. abhivihaccāti abhivihanitvā. yatoti yasmiṃ kāle. virajanti rāgarajādirahitaṃ. tesaṃyeva malānaṃ vigatattā vītamalaṃ. dhammacakkhunti catusaccadhammapariggāhakaṃ sotāpattimaggacakkhuṃ. natthi taṃ saṃyojananti duvidhamevassa saṃyojanaṃ natthi, itarampi pana puna imaṃ lokaṃ ānetuṃ asamatthatāya natthīti vuttaṃ. imasmiṃ sutte jhānānāgāmī nāma kathitoti.
4. parisāsuttavaṇṇanā
96. catutthe  na bāhulikā hontīti paccayabāhullikā na honti. na sāthalikāti tisso sikkhā sithilaṃ katvā na gaṇhanti. okkamane nikkhittadhurāti  okkamanaṃ vuccati avagamanaṭṭhena pañca nīvaraṇāni, tesu nikkhittadhurā. paviveke pubbaṅgamāti kāyacittaüpadhivivekasaṅkhāte tividhepi viveke pubbaṅgamā. vīriyaṃ ārabhantīti duvidhampi vīriyaṃ paggaṇhanti. appattassāti jhānavipassanāmaggaphalasaṅkhātassa appattavisesassa. sesapadadvayepi eseva nayo. pacchimā  janatāti saddhivihārikaantevāsikādayo. diṭṭhānugatiṃ āpajjatīti ācariyupajjhāyehi kataṃ anukaroti. yaṃ tāya janatāya ācariyupajjhāyesu diṭṭhaṃ, tassa anugatiṃ āpajjati nāma. ayaṃ vuccati, bhikkhave, aggavatī parisāti, bhikkhave, ayaṃ parisā aggapuggalavatī nāma vuccati.
bhaṇḍanajātāti jātabhaṇḍanā. kalahajātāti jātakalahā. bhaṇḍananti cettha kalahassa pubbabhāgo, hatthaparāmāsādivasena vītikkamo kalaho nāma. vivādāpannāti viruddhavādaṃ āpannā. mukhasattīhīti guṇavijjhanaṭṭhena pharusā vācā ‘‘mukhasattiyo’’ti vuccanti, tāhi mukhasattīhi. vitudantā viharantīti vijjhantā vicaranti.
samaggāti sahitā. sammodamānāti samappavattamodā. khīrodakībhūtāti khīrodakaṃ viya bhūtā. piyacakkhūhīti upasantehi mettacakkhūhi. pīti jāyatīti pañcavaṇṇā pīti uppajjati. kāyo passambhatīti nāmakāyopi rūpakāyopi vigatadaratho hoti. passaddhakāyoti asāraddhakāyo. sukhaṃ vediyatīti kāyikacetasikasukhaṃ vediyati. samādhiyatīti ārammaṇe sammā ṭhapīyati.
thullaphusitaketi mahāphusitake. pabbatakandarapadarasākhāti ettha kandaro nāma ‘‘ka’’nti laddhanāmena udakena dārito udakabhinno pabbatappadeso, yo ‘‘nitambho’’tipi ‘‘nadikuñjo’’tipi vuccati. padaraṃ nāma aṭṭha māse deve avassante phalito bhūmippadeso. sākhāti kusobbhagāminiyo khuddakamātikāyo. kusobbhāti khuddakaāvāṭā. mahāsobbhāti mahāāvāṭā. kunnadiyoti khuddakanadiyo. mahānadiyoti  gaṅgāyamunādikā mahāsaritā.
5-7. paṭhamaājānīyasuttādivaṇṇanā
97-99. pañcame  aṅgehīti guṇaṅgehi. rājārahoti rañño araho anucchaviko. rājabhoggoti rañño upabhogabhūto. rañño aṅganti rañño hatthapādādiaṅgasamatāya aṅganteva saṅkhaṃ gacchati. vaṇṇasampannoti sarīravaṇṇena sampanno. balasampannoti kāyabalena sampanno. āhuneyyoti āhutisaṅkhātaṃ piṇḍapātaṃ paṭiggahetuṃ yutto. pāhuneyyoti pāhunakabhattassa anucchaviko. dakkhiṇeyyoti dasavidhadānavatthupariccāgavasena saddhādānasaṅkhātāya dakkhiṇāya anucchaviko. añjalikaraṇīyoti añjalipaggahaṇassa anucchaviko. anuttaraṃ puññakkhettaṃ lokassāti sabbalokassa asadisaṃ puññaviruhanaṭṭhānaṃ.
vaṇṇasampannoti guṇavaṇṇena sampanno. balasampannoti vīriyabalena sampanno. javasampannoti ñāṇajavena sampanno. thāmavāti ñāṇathāmena samannāgato. daḷhaparakkamoti thiraparakkamo. anikkhittadhuroti aṭṭhapitadhuro paggahitadhuro, aggaphalaṃ arahattaṃ appatvā vīriyadhuraṃ na nikkhipissāmīti evaṃ paṭipanno. imasmiṃ sutte catusaccavasena sotāpattimaggo, sotāpattimaggena ca ñāṇajavasampannatā kathitāti. chaṭṭhe tīṇi ca maggāni tīṇi ca phalāni, tīhi maggaphalehi ca ñāṇajavasampannatā kathitā. sattame arahattaphalaṃ, arahattaphaleneva ca maggakiccaṃ kathitaṃ. phalaṃ pana javitajavena uppajjanato javoti ca vattuṃ vaṭṭati.
8. potthakasuttavaṇṇanā
100. aṭṭhame  navoti karaṇaṃ upādāya vuccati. potthakoti vākamayavatthaṃ. majjhimoti paribhogamajjhimo. jiṇṇoti paribhogajiṇṇo. ukkhaliparimajjananti ukkhaliparipuñchanaṃ dussīloti nissīlo. dubbaṇṇatāyāti guṇavaṇṇābhāvena dubbaṇṇatāya. diṭṭhānugatiṃ āpajjantīti tena kataṃ anukaronti. na mahapphalaṃ hotīti vipākaphalena mahapphalaṃ na hoti. na mahānisaṃsanti vipākānisaṃseneva na mahānisaṃsaṃ. appagghatāyāti  vipākagghena appagghatāya. kāsikaṃ vatthanti tīhi kappāsaaṃsūhi suttaṃ kantitvā katavatthaṃ, tañca kho kāsiraṭṭheyeva uṭṭhitaṃ. sesaṃ uttānameva. sīlaṃ panettha missakaṃ kathitanti.
9. loṇakapallasuttavaṇṇanā
101. navame  yathā yathāyanti yathā yathā ayaṃ. tathā tathā tanti tathā tathā taṃ kammaṃ. idaṃ vuttaṃ hoti – yo evaṃ vadeyya – ‘‘yathā yathā kammaṃ karoti, tathā tathāssa vipākaṃ paṭisaṃvediyateva. na hi sakkā katassa kammassa vipākaṃ paṭisedhetuṃ. tasmā yattakaṃ kammaṃ karoti, tattakassa vipākaṃ paṭisaṃvediyatevā’’ti. evaṃ santanti evaṃ sante. brahmacariyavāso na hotīti yaṃ maggabhāvanato pubbe upapajjavedanīyaṃ kammaṃ kataṃ, tassa avassaṃ paṭisaṃvedanīyattā brahmacariyaṃ vutthampi avutthameva hoti. okāso na paññāyati sammā dukkhassa antakiriyāyāti yasmā ca evaṃ sante tena kammāyūhanañceva vipākānubhavanā ca hoti, tasmā hetunā nayena vaṭṭadukkhassa antakiriyāya okāso na paññāyati nāma.
yathā yathā vedanīyanti yena yenākārena veditabbaṃ. tathā  tathāssa vipākaṃ paṭisaṃvediyatīti tena tenākārena assa vipākaṃ paccanubhoti. idaṃ vuttaṃ hoti – yadetaṃ sattasu javanesu paṭhamajavanakammaṃ sati paccaye vipākavāraṃ labhantameva diṭṭhadhammavedanīyaṃ hoti, asati ahosikammaṃ nāma. yañca sattamajavanakammaṃ sati paccaye upapajjavedanīyaṃ hoti, asati ahosikammaṃ nāma. yañca majjhe pañcajavanakammaṃ yāva saṃsārappavatti, tāva aparapariyāyavedanīyaṃ nāma hoti. etesu ākāresu yena yenākārena veditabbaṃ kammaṃ ayaṃ puriso karoti, tena tenevassa vipākaṃ paṭisaṃvediyati nāma. aṭṭhakathāyañhi laddhavipākavārameva kammaṃ yathāvedanīyaṃ kammaṃ nāmāti vuttaṃ. evaṃ santaṃ, bhikkhave, brahmacariyavāso hotīti kammakkhayakarassa brahmacariyassa khepetabbakammasambhavato vāso nāma hoti, vutthaṃ suvutthameva hotīti  attho. okāso paññāyati sammā dukkhassa antakiriyāyāti yasmā evaṃ sante tena tena maggena abhisaṅkhāraviññāṇassa nirodhena tesu tesu bhavesu āyatiṃ vaṭṭadukkhaṃ na uppajjati, tasmā okāso paññāyati sammā dukkhassa antakiriyāya.
idāni taṃ yathāvedanīyakammasabhāvaṃ dassento idha, bhikkhave, ekaccassātiādimāha. tattha appamattakanti parittaṃ thokaṃ mandaṃ lāmakaṃ. tādisaṃyevāti taṃsarikkhakameva. diṭṭhadhammavedanīyanti tasmiṃ kammeyeva diṭṭhadhamme vipaccitabbaṃ vipākavāraṃ labhantaṃ diṭṭhadhammavedanīyaṃ hoti. nāṇupi khāyatīti dutiye attabhāve aṇupi na khāyati, aṇumattampi dutiye attabhāve  vipākaṃ na detīti attho. bahudevāti  bahukaṃ pana vipākaṃ kimeva dassatīti adhippāyo. abhāvitakāyotiādīhi kāyabhāvanārahito vaṭṭagāmī puthujjano dassito. parittoti parittaguṇo. appātumoti ātumā vuccati attabhāvo, tasmiṃ mahantepi guṇaparittatāya appātumoyeva. appadukkhavihārīti appakenapi pāpena dukkhavihārī. bhāvitakāyotiādīhi khīṇāsavo dassito. so hi kāyānupassanāsaṅkhātāya kāyabhāvanāya bhāvitakāyo nāma. kāyassa vā vaḍḍhitattā bhāvitakāyo. bhāvitasīloti vaḍḍhitasīlo. sesapadadvayepi eseva nayo. pañcadvārabhāvanāya vā bhāvitakāyo. etena indriyasaṃvarasīlaṃ vuttaṃ, bhāvitasīloti iminā sesāni tīṇi sīlāni. aparittoti na parittaguṇo. mahattoti attabhāve parittepi guṇamahantatāya mahatto. appamāṇavihārīti khīṇāsavassetaṃ nāmameva. so hi pamāṇakarānaṃ rāgādīnaṃ abhāvena appamāṇavihārī nāma.
paritteti khuddake. udakamallaketi udakasarāve. orabbhikoti urabbhasāmiko. urabbhaghātakoti sūnakāro. jāpetuṃ vāti dhanajāniyā jāpetuṃ. jhāpetuntipi pāṭho, ayamevattho. yathāpaccayaṃ vā kātunti yathā icchati, tathā kātuṃ. urabbhadhananti eḷakaagghanakamūlaṃ. so panassa sace icchati, deti. no ce icchati, gīvāyaṃ gahetvā  nikkaḍḍhāpeti. sesaṃ  vuttanayeneva veditabbaṃ. imasmiṃ pana sutte vaṭṭavivaṭṭaṃ kathitanti.
10. paṃsudhovakasuttavaṇṇanā
102. dasame dhovatīti vikkhāleti. sandhovatīti suṭṭhu dhovati, punappunaṃ dhovati. niddhovatīti niggaṇhitvā dhovati. aniddhantakasāvanti anīhatadosaṃ anapanītakasāvaṃ. pabhaṅgūti pabhijjanasabhāvaṃ, adhikaraṇīyaṃ ṭhapetvā muṭṭhikāya pahaṭamattaṃ bhijjati. paṭṭikāyāti suvaṇṇapaṭṭakāya. gīveyyaketi gīvālaṅkāre.
adhicittanti samathavipassanācittaṃ. anuyuttassāti bhāventassa. sacetasoti cittasampanno. dabbajātikoti paṇḍitajātiko. kāmavitakkādīsu kāme ārabbha uppanno vitakko kāmavitakko. byāpādavihiṃsasampayuttā vitakkā byāpādavihiṃsavitakkā nāma. ñātivitakkādīsu ‘‘amhākaṃ ñātakā bahū puññavantā’’tiādinā nayena ñātake ārabbha uppanno  vitakko ñātivitakko. ‘‘asuko janapado khemo subhikkho’’tiādinā nayena janapadamārabbha uppanno vitakko janapadavitakko. ‘‘aho vata maṃ pare na avajāneyyu’’nti evaṃ uppanno vitakko anavaññattipaṭisaṃyutto vitakko nāma. dhammavitakkāvasissantīti dhammavitakkā nāma dasavipassanupakkilesavitakkā. so hoti samādhi na ceva santoti so avasiṭṭhadhammavitakko vipassanāsamādhi avūpasantakilesattā santo na hoti. na paṇītoti na atappako. nappaṭippassaddhiladdhoti  na kilesapaṭippassaddhiyā laddho. na ekodibhāvādhigatoti na ekaggabhāvappatto. sasaṅkhāraniggayhavāritagatoti sasaṅkhārena sappayogena kilese niggaṇhitvā vāretvā vārito, na kilesānaṃ chinnante uppanno, kilese pana vāretvā uppanno.
hoti  so, bhikkhave, samayoti ettha samayo nāma utusappāyaṃ āhārasappāyaṃ senāsanasappāyaṃ puggalasappāyaṃ dhammassavanasappāyanti imesaṃ pañcannaṃ sappāyānaṃ paṭilābhakālo. yaṃ taṃ cittanti yasmiṃ samaye taṃ vipassanācittaṃ. ajjhattaṃyeva santiṭṭhatīti attaniyeva tiṭṭhati. niyakajjhattañhi idha ajjhattaṃ nāma. gocarajjhattampi vaṭṭati. puthuttārammaṇaṃ pahāya ekasmiṃ nibbānagocareyeva tiṭṭhatīti vuttaṃ hoti. sannisīdatīti suṭṭhu nisīdati. ekodi hotīti ekaggaṃ hoti. samādhiyatīti sammā ādhiyati. santotiādīsu paccanīkakilesavūpasamena santo. atappakaṭṭhena paṇīto. kilesapaṭippassaddhiyā laddhattā paṭippassaddhaladdho. ekaggabhāvaṃ gatattā ekodibhāvādhigato. kilesānaṃ chinnante uppannattā na sappayogena kilese niggaṇhitvā vāretvā vāritoti na sasaṅkhāraniggayhavāritagato. ettāvatā ayaṃ bhikkhu vivaṭṭetvā arahattaṃ patto nāma hoti.
idāni khīṇāsavassa sato abhiññāpaṭipadaṃ dassento yassa yassa cātiādimāha. tattha abhiññā sacchikaraṇīyassāti abhijānitvā paccakkhaṃ kātabbassa. sati satiāyataneti pubbahetusaṅkhāte ceva idāni ca paṭiladdhabbe abhiññāpādakajjhānādibhede ca sati satikāraṇe. vitthārato  pana ayaṃ abhiññākathā visuddhimagge (visuddhi॰ 2.365 ādayo) vuttanayeneva veditabbā. āsavānaṃ khayātiādi cettha phalasamāpattivasena vuttanti veditabbaṃ.
11. nimittasuttavaṇṇanā
103. ekādasamepi  adhicittaṃ samathavipassanācittameva. tīṇi nimittānīti tīṇi kāraṇāni. kālena kālanti kāle kāle, yuttakāleti attho. kālena kālaṃ samādhinimittaṃ manasikātabbantiādīsu taṃ taṃ kālaṃ sallakkhetvā ekaggatāya yuttakāle ekaggatā manasikātabbā. ekaggatā hi idha samādhinimittanti vuttā. tatra vacanattho – samādhiyeva nimittaṃ samādhinimittaṃ. sesapadadvayepi eseva nayo. paggahoti pana vīriyassa nāmaṃ, upekkhāti majjhattabhāvassa. tasmā  vīriyassa yuttakāle vīriyaṃ manasikātabbaṃ, majjhattabhāvassa yuttakāle majjhattabhāve ṭhātabbanti. ṭhānaṃ taṃ cittaṃ kosajjāya saṃvatteyyāti kāraṇaṃ vijjati yena taṃ cittaṃ kosajjabhāve tiṭṭheyya. itaresupi eseva nayo. upekkhānimittaṃyeva manasi kareyyāti ettha ca ñāṇajavaṃ upekkheyyāti ayamattho. āsavānaṃ khayāyāti arahattaphalatthāya.
ukkaṃ bandheyyāti aṅgārakapallaṃ sajjeyya. ālimpeyyāti tattha aṅgāre pakkhipitvā aggiṃ datvā nāḷikāya dhamanto aggiṃ gāhāpeyya. ukkāmukhe pakkhipeyyāti aṅgāre viyūhitvā aṅgāramatthake vā ṭhapeyya, mūsāya vā pakkhipeyya. ajjhupekkhatīti pakkāpakkabhāvaṃ upadhāreti.
sammā samādhiyati āsavānaṃ khayāyāti arahattaphalatthāya sammā ṭhapīyati. ettāvatā  hi vipassanaṃ vaḍḍhetvā arahattappatto bhikkhu dassito. idāni tassa khīṇāsavassa abhiññāya paṭipadaṃ dassento yassa yassa cātiādimāha. taṃ heṭṭhā vuttanayeneva veditabbaṃ.
loṇakapallavaggo pañcamo.

dutiyapaṇṇāsakaṃ niṭṭhitaṃ.


3. tatiyapaṇṇāsakaṃ

(11) 1. sambodhavaggo
1. pubbevasambodhasuttavaṇṇanā
104. tatiyassa  paṭhame pubbeva sambodhāti sambodhito pubbeva, ariyamaggappattito aparabhāgeyevāti vuttaṃ hoti. anabhisambuddhassāti appaṭividdhacatusaccassa. bodhisattasseva satoti bujjhanakasattasseva sato, sammāsambodhiṃ adhigantuṃ ārabhantasseva sato, sambodhiyā vā sattasseva laggasseva sato. dīpaṅkarassa hi bhagavato pādamūle aṭṭhadhammasamodhānena abhinīhārasamiddhito pabhuti tathāgato sammāsambodhiṃ satto laggo ‘‘pattabbā mayā esā’’ti tadadhigamāya parakkamaṃ amuñcantoyeva āgato, tasmā bodhisattoti vuccati. ko nu khoti katamo nu kho. lokoti saṅkhāraloko. assādoti madhurākāro. ādīnavoti anabhinanditabbākāro. tassa mayhanti tassa evaṃ bodhisattasseva sato mayhaṃ. chandarāgavinayo chandarāgappahānanti nibbānaṃ āgamma ārabbha paṭicca chandarāgo vinayaṃ gacchati pahīyati, tasmā nibbānaṃ ‘‘chandarāgavinayo chandarāgappahāna’’nti vuccati. idaṃ lokanissaraṇanti idaṃ nibbānaṃ lokato nissaṭattā lokanissaraṇanti vuccati. yāvakīvanti  yattakaṃ pamāṇaṃ kālaṃ. abbhaññāsinti abhivisiṭṭhena ariyamaggañāṇena aññāsiṃ. ñāṇañca pana me dassananti dvīhipi padehi paccavekkhaṇañāṇaṃ vuttaṃ. sesamettha uttānamevāti.
2. paṭhamaassādasuttavaṇṇanā
105. dutiye assādapariyesanaṃ acarinti assādapariyesanatthāya acariṃ. kuto paṭṭhāyāti? sumedhakālato paṭṭhāya. paññāyāti sahavipassanāya maggapaññāya. sudiṭṭhoti suppaṭividdho. iminā upāyena sabbattha attho veditabbo. tatiyaṃ sabbattha uttānameva.
4. samaṇabrāhmaṇasuttavaṇṇanā
107. catutthe  sāmaññatthanti catubbidhaṃ ariyaphalaṃ. itaraṃ tasseva vevacanaṃ. sāmaññatthena vā cattāro maggā, brahmaññatthena cattāri phalāni. imesu pana catūsupi suttesu khandhalokova kathito.
5. ruṇṇasuttavaṇṇanā
108. pañcamaṃ atthuppattiyā nikkhittaṃ. katarāya atthuppattiyā? chabbaggiyānaṃ anācāre. te kira gāyantā naccantā hasantā vicariṃsu. bhikkhū dasabalassa ārocayiṃsu. satthā te pakkosāpetvā tesaṃ ovādatthāya idaṃ suttaṃ ārabhi. tattha ruṇṇanti roditaṃ. ummattakanti ummattakakiriyā. komārakanti kumārakehi kattabbakiccaṃ. dantavidaṃsakahasitanti dante dassetvā pāṇiṃ paharantānaṃ mahāsaddena hasitaṃ. setughāto gīteti gīte vo paccayaghāto hotu, sahetukaṃ gītaṃ pajahathāti dīpeti. naccepi eseva nayo. alanti yuttaṃ. dhammappamoditānaṃ satanti ettha dhammo vuccati kāraṇaṃ, kenacideva kāraṇena pamuditānaṃ santānaṃ. sitaṃ sitamattāyāti tasmiṃ sitakāraṇe sati yaṃ sitaṃ karotha, taṃ vo sitamattāya aggadante dassetvā pahaṭṭhākāramattadassanāyayeva  yuttanti vuttaṃ hoti.
6. atittisuttavaṇṇanā
109. chaṭṭhe soppassāti niddāya. paṭisevanāya natthi tittīti yathā yathā paṭisevati, tathā tathā ruccatiyevāti titti nāma natthi. sesapadadvayepi eseva nayo. sace hi mahāsamudde udakaṃ surā bhaveyya, surāsoṇḍo ca maccho hutvā nibbatteyya, tassa tattha carantassapi sayantassapi titti nāma na bhaveyya. imasmiṃ sutte vaṭṭameva kathitaṃ.
7. arakkhitasuttavaṇṇanā
110. sattame avassutaṃ hotīti tintaṃ hoti. na bhaddakaṃ maraṇaṃ hotīti apāye paṭisandhipaccayatāya na laddhakaṃ hoti. kālakiriyāti tasseva vevacanaṃ. sukkapakkhe sagge paṭisandhipaccayatāya  bhaddakaṃ hoti  laddhakaṃ. taṃ pana ekantena sotāpannādīnaṃ tiṇṇaṃ ariyasāvakānaṃyeva vaṭṭati. sesamettha uttānamevāti.
8. byāpannasuttavaṇṇanā
111. aṭṭhame byāpannanti pakatibhāvaṃ jahitvā ṭhitaṃ. sesaṃ purimasutte vuttanayameva.
9. paṭhamanidānasuttavaṇṇanā
112. navame nidānānīti kāraṇāni. kammānaṃ samudayāyāti vaṭṭagāmikammānaṃ piṇḍakaraṇatthāya. lobhapakatanti lobhena pakataṃ. sāvajjanti sadosaṃ. taṃ kammaṃ kammasamudayāya saṃvattatīti taṃ kammaṃ aññesampi vaṭṭagāmikammānaṃ samudayāya piṇḍakaraṇatthāya saṃvattati. na taṃ kammaṃ kammanirodhāyāti taṃ pana kammaṃ vaṭṭagāmikammānaṃ nirodhatthāya na saṃvattati. sukkapakkhe  kammānaṃ samudayāyāti vivaṭṭagāmikammānaṃ samudayatthāya. iminā nayena sabbaṃ atthato veditabbaṃ.
10. dutiyanidānasuttavaṇṇanā
113. dasame kammānanti vaṭṭagāmikammānameva. chandarāgaṭṭhāniyeti chandarāgassa kāraṇabhūte. ārabbhāti āgamma sandhāya paṭicca. chandoti taṇhāchando. yo cetaso sārāgoti yo cittassa rāgo rajjanā rajjitattaṃ, etamahaṃ saṃyojanaṃ vadāmi, bandhanaṃ vadāmīti attho. sukkapakkhe kammānanti vivaṭṭagāmikammānaṃ. tadabhinivattetīti taṃ abhinivatteti. yadā vā tena vipāko ñāto hoti vidito, tadā te ceva dhamme tañca vipākaṃ abhinivatteti. iminā ca padena vipassanā kathitā, tadabhinivattetvāti iminā maggo. cetasā abhinivijjhitvāti iminā ca maggova. paññāya ativijjha passatīti saha vipassanāya maggapaññāya nibbijjhitvā passati. evaṃ sabbattha attho veditabbo. imasmiṃ pana sutte vaṭṭavivaṭṭaṃ kathitanti.
sambodhavaggo paṭhamo.


(12) 2. āpāyikavaggo
1. āpāyikasuttavaṇṇanā
114. dutiyassa  paṭhame apāyaṃ gacchissantīti āpāyikā. nirayaṃ gacchissantīti nerayikā. idamappahāyāti idaṃ brahmacāripaṭiññatādiṃ pāpadhammattayaṃ avijahitvā. brahmacāripaṭiññoti  brahmacāripaṭirūpako, tesaṃ vā ākappaṃ avijahanena ‘‘ahampi brahmacārī’’ti evaṃpaṭiñño. anuddhaṃsetīti akkosati paribhāsati codeti. natthi kāmesu dosoti kilesakāmena vatthukāme sevantassa natthi doso. pātabyatanti pivitabbataṃ paribhuñjitabbataṃ nirāsaṅkena cittena pipāsitassa pānīyapivanasadisaṃ paribhuñjitabbataṃ. imasmiṃ sutte vaṭṭameva kathitaṃ.
2. dullabhasuttavaṇṇanā
115. dutiye kataññū katavedīti ‘‘iminā mayhaṃ kata’’nti tena katakammaṃ ñatvā viditaṃ pākaṭaṃ katvā paṭikaraṇakapuggalo.
3. appameyyasuttavaṇṇanā
116. tatiye sukhena metabboti suppameyyo. dukkhena metabboti duppameyyo. pametuṃ na sakkotīti appameyyo. unnaḷoti uggatanaḷo, tucchamānaṃ ukkhipitvā ṭhitoti attho. capaloti pattamaṇḍanādinā cāpallena samannāgato. mukharoti mukhakharo. vikiṇṇavācoti asaññatavacano. asamāhitoti cittekaggatārahito. vibbhantacittoti bhantacitto bhantagāvibhantamigasappaṭibhāgo. pākatindriyoti vivaṭindriyo. sesamettha uttānamevāti.
4. āneñjasuttavaṇṇanā
117. catutthe  tadassādetīti taṃ jhānaṃ assādeti. taṃ nikāmetīti tadeva pattheti. tena ca vittiṃ āpajjatīti tena jhānena tuṭṭhiṃ āpajjati. tatra ṭhitoti tasmiṃ jhāne ṭhito. tadadhimuttoti tattheva adhimutto. tabbahulavihārīti tena bahulaṃ viharanto. sahabyataṃ upapajjatīti sahabhāvaṃ upapajjati, tasmiṃ devaloke nibbattatīti attho. nirayampi gacchatītiādi nirayādīhi avippamuttattā aparapariyāyavasena tattha gamanaṃ sandhāya vuttaṃ. na  hi tassa upacārajjhānato balavataraṃ akusalaṃ atthi, yena anantaraṃ apāye nibbatteyya. bhagavato pana sāvakoti sotāpannasakadāgāmianāgāmīnaṃ aññataro. tasmiṃyeva bhaveti tattheva arūpabhave. parinibbāyatīti appaccayaparinibbānena parinibbāyati. adhippayāsoti adhikappayogo. sesamettha vuttanayeneva veditabbaṃ. imasmiṃ pana sutte puthujjanassa upapattijjhānaṃ kathitaṃ, ariyasāvakassa tadeva upapattijjhānañca vipassanāpādakajjhānañca kathitaṃ.
5. vipattisampadāsuttavaṇṇanā
118. pañcame sīlavipattīti sīlassa vipannākāro. sesadvayepi eseva nayo. natthi dinnanti dinnassa phalābhāvaṃ sandhāya vadati. yiṭṭhaṃ vuccati mahāyogo. hutanti paheṇakasakkāro adhippeto. tampi ubhayaṃ phalābhāvameva sandhāya paṭikkhipati. sukatadukkaṭānanti sukatadukkatānaṃ, kusalākusalānanti attho. phalaṃ vipākoti yaṃ phalanti vā vipākoti vā vuccati, taṃ natthīti vadati. natthi ayaṃ lokoti paraloke ṭhitassa ayaṃ loko natthi, natthi paro lokoti idha loke ṭhitassāpi paraloko natthi, sabbe tattha tattheva ucchijjantīti dasseti. natthi mātā natthi pitāti tesu sammāpaṭipattimicchāpaṭipattīnaṃ phalābhāvavasena vadati. natthi sattā opapātikāti cavitvā uppajjanakasattā nāma natthīti vadati. sampadāti pāripūriyo. sīlasampadāti sīlassa paripuṇṇaavekallabhāvo. sesadvayepi eseva nayo. atthi dinnantiādi vuttapaṭipakkhanayena gahetabbaṃ.
6. apaṇṇakasuttavaṇṇanā
119. chaṭṭhe  apaṇṇako maṇīti chahi talehi samannāgato pāsako. sugatiṃ sagganti cātumahārājikādīsu aññataraṃ saggaṃ lokaṃ. imasmiṃ sutte sīlañca sammādiṭṭhi cāti ubhayampi missakaṃ kathitaṃ. sattamaṃ uttānameva.
8. paṭhamasoceyyasuttavaṇṇanā
121. aṭṭhame  soceyyānīti sucibhāvā. kāyasoceyyanti kāyadvāre sucibhāvo. sesadvayepi eseva nayo. imesu pana paṭipāṭiyā catūsu suttesu agārikapaṭipadā kathitā. sotāpannasakadāgāmīnampi vaṭṭati.
9. dutiyasoceyyasuttavaṇṇanā
122. navame ajjhattanti niyakajjhattaṃ. kāmacchandanti kāmacchandanīvaraṇaṃ. byāpādādīsupi eseva nayo. sesamettha heṭṭhā vuttanayameva. gāthāya pana kāyasucinti kāyadvāre suciṃ, kāyena vā suciṃ. sesadvayepi eseva nayo. ninhātapāpakanti sabbe pāpe ninhāpetvā dhovitvā ṭhitaṃ. iminā suttenapi gāthāyapi khīṇāsavova kathitoti.
10. moneyyasuttavaṇṇanā
123. dasame moneyyānīti munibhāvā. kāyamoneyyanti kāyadvāre munibhāvo sādhubhāvo paṇḍitabhāvo. sesadvayepi eseva nayo. idaṃ vuccati, bhikkhave, kāyamoneyyanti idaṃ tividhakāyaduccaritappahānaṃ kāyamoneyyaṃ nāma. apica tividhaṃ kāyasucaritampi kāyamoneyyaṃ, tathā kāyārammaṇaṃ  ñāṇaṃ kāyamoneyyaṃ, kāyapariññā kāyamoneyyaṃ, pariññāsahagato maggo kāyamoneyyaṃ, kāye chandarāgassa pahānaṃ kāyamoneyyaṃ, kāyasaṅkhāranirodho catutthajjhānasamāpatti kāyamoneyyaṃ. vacīmoneyyepi eseva nayo.
ayaṃ  panettha viseso – yathā idha catutthajjhānasamāpatti, evaṃ tattha vacīsaṅkhāranirodho dutiyajjhānasamāpatti vacīmoneyyanti veditabbā. manomoneyyampi imināva nayena atthaṃ ñatvā cittasaṅkhāranirodho saññāvedayitanirodhasamāpatti manomoneyyanti veditabbā. kāyamuninti kāyadvāre muniṃ uttamaṃ parisuddhaṃ, kāyena vā muniṃ. sesadvayepi eseva nayo. sabbappahāyinanti khīṇāsavaṃ. khīṇāsavo hi sabbappahāyī nāmāti.
āpāyikavaggo dutiyo.


(13) 3. kusināravaggo
1. kusinārasuttavaṇṇanā
124. tatiyassa  paṭhame kusinārāyanti evaṃnāmake nagare. baliharaṇe vanasaṇḍeti evaṃnāmake vanasaṇḍe. tattha kira bhūtabalikaraṇatthaṃ baliṃ haranti, tasmā baliharaṇanti vuccati. ākaṅkhamānoti icchamāno. sahatthāti sahatthena. sampavāretīti alaṃ alanti vācāya ceva hatthavikārena ca paṭikkhipāpeti. sādhu vata māyanti sādhu vata maṃ ayaṃ. gathitoti taṇhāgedhena gathito. mucchitoti  taṇhāmucchanāyayeva mucchito. ajjhopannoti taṇhāya gilitvā pariniṭṭhapetvā pavatto. anissaraṇapaññoti chandarāgaṃ pahāya saṃkaḍḍhitvā paribhuñjanto nissaraṇapañño nāma hoti, ayaṃ na tādiso, sacchandarāgo paribhuñjatīti anissaraṇapañño. sukkapakkho vuttavipariyāyena veditabbo. nekkhammavitakkādayo panettha missakā kathitāti veditabbā.
2. bhaṇḍanasuttavaṇṇanā
125. dutiye pajahiṃsūti pajahanti. bahulamakaṃsūti punappunaṃ karonti. idhāpi tayo vitakkā missakāva kathitā.
3. gotamakacetiyasuttavaṇṇanā
126. tatiye gotamake cetiyeti gotamakayakkhassa bhavane. tathāgato hi paṭhamabodhiyaṃ vīsati vassāni kadāci cāpāle cetiye, kadāci sārandade, kadāci bahuputte, kadāci gotamaketi evaṃ yebhuyyena devakulesuyeva vihāsi. imasmiṃ pana kāle vesāliṃ upanissāya gotamakassa yakkhassa bhavanaṭṭhāne vihāsi. tena vuttaṃ – ‘‘gotamake cetiye’’ti. etadavocāti etaṃ ‘‘abhiññāyāha’’ntiādikaṃ suttaṃ avoca.
idañca  bhagavatā suttaṃ atthuppattiyaṃ vuttanti veditabbaṃ. kataraatthuppattiyanti? mūlapariyāyaatthuppattiyaṃ (ma॰ ni॰ 1.1 ādayo). sambahulā kira brāhmaṇapabbajitā attanā  uggahitabuddhavacanaṃ nissāya jānanamadaṃ uppādetvā dhammassavanaggaṃ na gacchanti – ‘‘sammāsambuddho kathento amhehi ñātameva kathessati, no aññāta’’nti. bhikkhū tathāgatassa ārocesuṃ. satthā te bhikkhū pakkosāpetvā mukhapaṭiññaṃ gahetvā mūlapariyāyaṃ desesi. te bhikkhū desanāya neva āgataṭṭhānaṃ, na gataṭṭhānaṃ addasaṃsu. apassantā ‘‘sammāsambuddho ‘mayhaṃ kathā niyyātī’ti mukhasampattameva kathetī’’ti cintayiṃsu. satthā tesaṃ manaṃ jānitvā imaṃ suttantaṃ ārabhi.
tattha abhiññāyāti ‘‘ime pañcakkhandhā, dvādasāyatanāni, aṭṭhārasa  dhātuyo, bāvīsatindriyāni, cattāri saccāni, nava hetū, satta phassā, satta vedanā, satta cetanā, satta saññā, satta cittānī’’ti jānitvā paṭivijjhitvā paccakkhaṃ katvā, tathā – ‘‘ime cattāro satipaṭṭhānā’’tiādinā nayena te te dhamme jānitvā paṭivijjhitvā paccakkhameva katvāti attho. sanidānanti sappaccayameva katvā kathemi, no appaccayaṃ. sappāṭihāriyanti paccanīkapaṭiharaṇena sappāṭihāriyameva katvā kathemi, no appāṭihāriyaṃ. alañca pana voti yuttañca pana tumhākaṃ. tuṭṭhiyāti ‘‘sammāsambuddho bhagavā, svākkhāto dhammo, suppaṭipanno saṅgho’’ti tīṇi ratanāni guṇato anussarantānaṃ tumhākaṃ yuttameva tuṭṭhiṃ kātunti attho. sesapadadvayepi eseva nayo.
akampitthāti chahi ākārehi akampittha. evarūpo hi pathavikampo bodhimaṇḍepi ahosi. bodhisatte kira dakkhiṇadisābhāgena bodhimaṇḍaṃ abhiruḷhe dakkhiṇadisābhāgo heṭṭhā avīciṃ pāpuṇanto viya ahosi, uttarabhāgo uggantvā bhavaggaṃ abhihananto viya. pacchimadisaṃ gate pacchimabhāgo heṭṭhā avīciṃ pāpuṇanto viya ahosi, pācīnabhāgo uggantvā bhavaggaṃ abhihananto viya. uttaradisaṃ gate uttaradisābhāgo heṭṭhā avīciṃ pāpuṇanto viya, dakkhiṇadisābhāgo uggantvā bhavaggaṃ abhihananto viya. pācīnadisaṃ gate pācīnadisābhāgo heṭṭhā avīciṃ pāpuṇanto viya, pacchimabhāgo uggantvā bhavaggaṃ abhihananto viya. bodhirukkhopi sakiṃ heṭṭhā avīciṃ pāpuṇanto viya, sakiṃ uggantvā bhavaggaṃ abhihananto viya. tasmimpi divase evaṃ chahi ākārehi cakkavāḷasahassī mahāpathavī akampittha.
4. bharaṇḍukālāmasuttavaṇṇanā
127. catutthe  kevalakappanti sakalakappaṃ. anvāhiṇḍantoti vicaranto. nāddasāti kiṃ kāraṇā na addasa? ayaṃ kira bharaṇḍu kālāmo sakyānaṃ aggapiṇḍaṃ khādanto vicarati. tassa vasanaṭṭhānaṃ sampattakāle ekā dhammadesanā samuṭṭhahissatīti  ñatvā bhagavā evaṃ adhiṭṭhāsi, yathā añño āvasatho na paññāyittha. tasmā na addasa. purāṇasabrahmacārīti porāṇako sabrahmacārī. so kira āḷārakālāmakāle tasmiṃyeva assame ahosi, taṃ sandhāyevamāha. santharaṃ paññāpehīti santharitabbaṃ santharāhīti attho. santharaṃ paññāpetvāti kappiyamañcake paccattharaṇaṃ paññāpetvā. kāmānaṃ pariññaṃ paññāpetīti ettha pariññā nāma samatikkamo, tasmā kāmānaṃ samatikkamaṃ paṭhamajjhānaṃ paññāpeti. na rūpānaṃ pariññanti rūpānaṃ samatikkamabhūtaṃ arūpāvacarasamāpattiṃ na paññāpeti. na vedanānaṃ pariññanti vedanānaṃ samatikkamaṃ nibbānaṃ na paññāpeti. niṭṭhāti gati nipphatti. udāhu puthūti udāhu nānā.
5. hatthakasuttavaṇṇanā
128. pañcame abhikkantāya rattiyāti ettha abhikkantasaddo khayasundarābhirūpaabbhanumodanādīsu dissati. tattha ‘‘abhikkantā, bhante, ratti, nikkhanto paṭhamo yāmo, ciranisinno bhikkhusaṅgho, uddisatu, bhante, bhagavā bhikkhūnaṃ pātimokkha’’nti evamādīsu khaye dissati. ‘‘ayaṃ imesaṃ catunnaṃ puggalānaṃ abhikkantataro ca paṇītataro cā’’ti evamādīsu (a॰ ni॰ 4.100) sundare.
‘‘ko me vandati pādāni, iddhiyā yasasā jalaṃ.
abhikkantena vaṇṇena, sabbā obhāsayaṃ disā’’ti.. (vi॰ va॰ 857) –
evamādīsu abhirūpe. ‘‘abhikkantaṃ, bho gotamā’’ti evamādīsu (pārā॰ 15) abbhanumodane. idha pana sundare. tena abhikkantāya rattiyāti iṭṭhāya kantāya manāpāya rattiyāti vuttaṃ hoti. abhikkantavaṇṇāti idha abhikkantasaddo abhirūpe, vaṇṇasaddo  pana chavithutikulavaggakāraṇasaṇṭhānapamāṇarūpāyatanādīsu dissati. tattha ‘‘suvaṇṇavaṇṇosi bhagavā’’ti  evamādīsu (ma॰ ni॰ 2.399; su॰ ni॰ 553) chaviyaṃ. ‘‘kadā saññūḷhā pana te gahapati samaṇassa gotamassa vaṇṇā’’ti evamādīsu (ma॰ ni॰ 2.77) thutiyaṃ. ‘‘cattārome, bho gotama, vaṇṇā’’ti evamādīsu (dī॰ ni॰ 3.115) kulavagge. ‘‘atha kena nu vaṇṇena, gandhatthenoti vuccatī’’ti evamādīsu (saṃ॰ ni॰ 1.234) kāraṇe. ‘‘mahantaṃ hatthirājavaṇṇaṃ abhinimminitvā’’ti evamādīsu (saṃ॰ ni॰ 1.138) saṇṭhāne. ‘‘tayo pattassa vaṇṇā’’ti evamādīsu (pārā॰ 602) pamāṇe. ‘‘vaṇṇo gandho raso ojā’’ti evamādīsu rūpāyatane. so idha chaviyā daṭṭhabbo. tena abhikkantavaṇṇāti abhirūpacchavi, iṭṭhavaṇṇā manāpavaṇṇāti vuttaṃ hoti.
kevalakappanti ettha kevalasaddo anavasesayebhuyyābyāmissānatirekadaḷhatthavisaṃyogādianekattho. tathā hissa ‘‘kevalaparipuṇṇaṃ parisuddhaṃ brahmacariya’’nti evamādīsu (pārā॰ 1) anavasesatā attho. ‘‘kevalakappā ca aṅgamagadhā pahūtaṃ khādanīyaṃ bhojanīyaṃ ādāya upasaṅkamissantī’’ti evamādīsu (mahāva॰ 43) yebhuyyatā. ‘‘kevalassa dukkhakkhandhassa samudayo hotī’’ti evamādīsu (vibha॰ 225) abyāmissatā. ‘‘kevalaṃ saddhāmattakaṃ nūna ayamāyasmā’’ti evamādīsu (mahāva॰ 244) anatirekatā. ‘‘āyasmato, bhante, anuruddhassa bāhiyo nāma saddhivihāriko kevalakappaṃ saṅghabhedāya ṭhito’’ti evamādīsu (a॰ ni॰ 4.243) daḷhatthatā. ‘‘kevalī vusitavā uttamapurisoti vuccatī’’ti evamādīsu (saṃ॰ ni॰ 3.57) visaṃyogo. idha  pana anavasesatā atthoti adhippetā.
kappasaddo panāyaṃ abhisaddahanavohārakālapaññattichedanavikappalesasamantabhāvādianekattho. tathā hissa ‘‘okappaniyametaṃ bhoto gotamassa, yathā taṃ arahato sammāsambuddhassā’’ti evamādīsu (ma॰ ni॰ 1.387) abhisaddahanamattho. ‘‘anujānāmi, bhikkhave, pañcahi samaṇakappehi phalaṃ paribhuñjitu’’nti evamādīsu (cūḷava॰ 250) vohāro. ‘‘yena sudaṃ niccakappaṃ viharāmī’’ti evamādīsu (ma॰ ni॰ 1.387) kālo. ‘‘iccāyasmā kappo’’ti evamādīsu (su॰ ni॰ 1098; cūḷani॰ kappamāṇavapucchā 117, kappamāṇavapucchāniddeso 61) paññatti. ‘‘alaṅkato kappitakesamassū’’ti evamādīsu (jā॰ 2.22.1368; vi॰ va॰ 1094) chedanaṃ. ‘‘kappati dvaṅgulakappo’’ti evamādīsu (cūḷava॰ 446) vikappo. ‘‘atthi kappo nipajjitu’’nti evamādīsu (a॰ ni॰ 8.80) leso. ‘‘kevalakappaṃ veḷuvanaṃ  obhāsetvā’’ti evamādīsu (saṃ॰ ni॰ 1.94) samantabhāvo. idha panassa samantabhāvo attho adhippeto. tasmā kevalakappaṃ jetavananti ettha anavasesaṃ samantato jetavananti attho.
obhāsetvāti ābhāya pharitvā. vālukāyāti saṇhāya vālukāya. na saṇṭhātīti na patiṭṭhāti. oḷārikanti brahmadevatāya hi pathaviyaṃ patiṭṭhānakāle attabhāvo oḷāriko māpetuṃ vaṭṭati pathavī vā, tasmā evamāha. dhammāti iminā pubbe uggahitabuddhavacanaṃ dasseti. nappavattino ahesunti sajjhāyamūḷhakā vācā parihīnāyeva ahesuṃ. appaṭivānoti  anivatto anukkaṇṭhito.
dassanassāti cakkhuviññāṇena dassanassa. upaṭṭhānassāti catūhi paccayehi upaṭṭhānassa. adhisīlanti dasavidhaṃ sīlaṃ. tañhi pañcasīlaṃ upādāya adhisīlanti vuccati. avihaṃ gatoti avihabrahmaloke nibbattosmīti dasseti.
6. kaṭuviyasuttavaṇṇanā
129. chaṭṭhe goyogapilakkhasminti gāvīnaṃ vikkayaṭṭhāne uṭṭhitapilakkhassa santike. rittassādanti jhānasukhābhāvena rittassādaṃ. bāhirassādanti kāmaguṇasukhavasena bāhirassādaṃ. kaṭuviyanti ucchiṭṭhaṃ. āmagandhenāti kodhasaṅkhātena vissagandhena. avassutanti tintaṃ. makkhikāti kilesamakkhikā. nānupatissantīti uṭṭhāya na anubandhissanti. nānvāssavissantīti anubandhitvā na khādissanti. saṃvegamāpādīti sotāpanno jāto.
kaṭuviyakatoti ucchiṭṭhakato. ārakā hotīti dūre hoti. vighātasseva bhāgavāti dukkhasseva bhāgī. caretīti carati gacchati. dummedhoti duppañño. imasmiṃ sutte vaṭṭameva kathitaṃ, gāthāsu vaṭṭavivaṭṭaṃ kathitanti. sattame vaṭṭameva bhāsitaṃ.
8. dutiyaanuruddhasuttavaṇṇanā
131. aṭṭhame  idaṃ te mānasminti ayaṃ te navavidhena vaḍḍhitamānoti attho. idaṃ te uddhaccasminti idaṃ tava uddhaccaṃ cittassa uddhatabhāvo. idaṃ  te kukkuccasminti idaṃ tava kukkuccaṃ.
9. paṭicchannasuttavaṇṇanā
132. navame āvahantīti niyyanti. paṭicchanno āvahatīti paṭicchannova hutvā niyyāti. vivaṭo virocatīti ettha ekato ubhato attato sabbatthakatoti catubbidhā vivaṭatā veditabbā. tattha ekato vivaṭaṃ nāma asādhāraṇasikkhāpadaṃ. ubhato vivaṭaṃ nāma sādhāraṇasikkhāpadaṃ. attato vivaṭaṃ nāma paṭiladdhadhammaguṇo. sabbatthakavivaṭaṃ nāma tepiṭakaṃ buddhavacanaṃ.
10. lekhasuttavaṇṇanā
133. dasame abhiṇhanti abhikkhaṇaṃ nirantaraṃ. āgāḷhenāti gāḷhena kakkhaḷena. pharusenāti pharusavacanena. gāḷhaṃ katvā pharusaṃ katvā vuccamānopīti attho. amanāpenāti manaṃ anallīyantena avaḍḍhantena. sandhiyatimevāti ghaṭiyatiyeva. saṃsandatimevāti nirantarova hoti. sammodatimevāti ekībhāvameva gacchati. sesaṃ sabbattha uttānamevāti.
kusināravaggo tatiyo.


(14) 4. yodhājīvavaggo
1. yodhājīvasuttavaṇṇanā
134. catutthassa  paṭhame yuddhaṃ upajīvatīti yodhājīvo. rājārahoti rañño anucchaviko. rājabhoggoti rañño upabhogaparibhogo. aṅganteva saṅkhyaṃ gacchatīti hattho viya pādo viya ca avassaṃ icchitabbattā aṅganti saṅkhyaṃ gacchati. dūre pātī hotīti udake usabhamattaṃ, thale aṭṭhusabhamattaṃ, tato vā uttarinti dūre kaṇḍaṃ pāteti. duṭṭhagāmaṇiabhayassa hi yodhājīvo navaüsabhamattaṃ kaṇḍaṃ pātesi, pacchimabhave bodhisatto yojanappamāṇaṃ. akkhaṇavedhīti  avirādhitavedhī, akkhaṇaṃ vā vijju vijjantarikāya vijjhituṃ samatthoti attho. mahato kāyassa padāletāti ekatobaddhaṃ phalakasatampi mahiṃsacammasatampi aṅguṭṭhapamāṇabahalaṃ lohapaṭṭampi caturaṅgulabahalaṃ asanapadarampi vidatthibahalaṃ udumbarapadarampi dīghantena vālikasakaṭampi vinivijjhituṃ samatthoti attho. yaṃkiñci rūpantiādi visuddhimagge vitthāritameva. netaṃ mamātiādi taṇhāmānadiṭṭhipaṭikkhepavasena vuttaṃ. sammappaññāya passatīti sammā hetunā kāraṇena sahavipassanāya maggapaññāya passati. padāletīti arahattamaggena padāleti.
2. parisāsuttavaṇṇanā
135. dutiye ukkācitavinītāti appaṭipucchitvā vinītā dubbinītaparisā. paṭipucchāvinītāti pucchitvā vinītā suvinītaparisā. yāvatāvinītāti pamāṇavasena vinītā, pamāṇaṃ ñatvā vinītaparisāti attho. ‘‘yāvatajjhā’’ti pāḷiyā pana yāva ajjhāsayāti attho, ajjhāsayaṃ ñatvā vinītaparisāti vuttaṃ hoti. tatiyaṃ uttānameva.
4. uppādāsuttavaṇṇanā
137. catutthe  dhammaṭṭhitatāti sabhāvaṭṭhitatā. dhammaniyāmatāti sabhāvaniyāmatā. sabbe saṅkhārāti catubhūmakasaṅkhārā. aniccāti hutvā abhāvaṭṭhena aniccā. dukkhāti sampaṭipīḷanaṭṭhena dukkhā. anattāti avasavattanaṭṭhena anattā. iti imasmiṃ sutte tīṇi lakkhaṇāni missakāni kathitāni.
5. kesakambalasuttavaṇṇanā
138. pañcame tantāvutānaṃ vatthānanti paccatte sāmivacanaṃ, tantehi vāyitavatthānīti attho. kesakambaloti  manussakesehi vāyitakambalo. puthusamaṇabrāhmaṇavādānanti idampi paccatte sāmivacanaṃ. paṭikiṭṭhoti pacchimako lāmako. moghapurisoti tucchapuriso. paṭibāhatīti paṭisedheti. khippaṃ uḍḍeyyāti kuminaṃ oḍḍeyya. chaṭṭhasattamāni uttānatthāneva.
8. assakhaḷuṅkasuttavaṇṇanā
141. aṭṭhame assakhaḷuṅkoti assapoto. idamassa javasmiṃ vadāmīti ayamassa ñāṇajavoti vadāmi. idamassa vaṇṇasmiṃ vadāmīti ayamassa guṇavaṇṇoti vadāmi. idamassa ārohapariṇāhasminti ayamassa uccabhāvo parimaṇḍalabhāvoti vadāmīti.
9. assaparassasuttavaṇṇanā
142. navame assaparasseti assesu parasse. purisaparasseti purisesu parasse, purisapuriseti attho. imasmiṃ sutte tīṇi maggaphalāni kathitāni. tattha ayaṃ tīhi maggehi ñāṇajavasampannoti veditabbo.
10. assājānīyasuttavaṇṇanā
143. dasame  bhadreti bhaddake. assājānīyeti kāraṇākāraṇaṃ jānanake asse. purisājānīyesupi eseva nayo. imasmiṃ sutte arahattaphalaṃ kathitaṃ. tatrāyaṃ arahattamaggena ñāṇajavasampannoti veditabbo.
11. paṭhamamoranivāpasuttavaṇṇanā
144. ekādasame accantaniṭṭhoti antaṃ atikkantaniṭṭho, akuppaniṭṭho dhuvaniṭṭhoti attho. sesaṃ sadisameva.
12. dutiyamoranivāpasuttavaṇṇanā
145. dvādasame iddhipāṭihāriyenāti ijjhanakapāṭihāriyena. ādesanāpāṭihāriyenāti  ādisitvā apadisitvā kathanaanukathanakathāpāṭihāriyena.
13. tatiyamoranivāpasuttavaṇṇanā
146. terasame  sammādiṭṭhiyāti phalasamāpattatthāya sammādiṭṭhiyā. sammāñāṇenāti phalañāṇena. sammāvimuttiyāti sesehi phalasamāpattidhammehi. imesu tīsupi suttesu khīṇāsavova kathitoti.
yodhājīvavaggo catuttho.


(15) 5. maṅgalavaggo
1-9. akusalasuttādivaṇṇanā
147-155. pañcamassa  paṭhame yathābhataṃ nikkhittoti yathā ānetvā ṭhapito. dutiye sāvajjenāti sadosena. tatiye visamenāti sapakkhalanena. samenāti apakkhalanena. catutthe asucināti gūthasadisena aparisuddhena amejjhena. sucināti parisuddhena mejjhena. pañcamādīni uttānāneva.
10. pubbaṇhasuttavaṇṇanā
156. dasame sunakkhattantiādīsu yasmiṃ divase tayo sucaritadhammā pūritā honti, so divaso laddhanakkhattayogo nāma, tenassa sadā sunakkhattaṃ nāma hotīti vuccati. sveva divaso katamaṅgalo nāma hoti, tenassa sadā sumaṅgalanti vuccati. pabhātampissa sadā suppabhātameva, sayanato uṭṭhānampi suhuṭṭhitameva, khaṇopi sukkhaṇova, muhuttopi sumuhuttova. ettha ca dasaccharapamāṇo  kālo khaṇo nāma, tena khaṇena dasakkhaṇo kālo layo nāma, tena layena ca dasalayo kālo khaṇalayo nāma, tena dasaguṇo muhutto nāma, tena dasaguṇo khaṇamuhutto nāmāti ayaṃ vibhāgo veditabbo. suyiṭṭhaṃ brahmacārisūti yasmiṃ divase tīṇi sucaritāni pūritāni, tadāssa seṭṭhacārīsu dinnadānaṃ suyiṭṭhaṃ nāma hoti. padakkhiṇaṃ kāyakammanti taṃ divasaṃ tena kataṃ kāyakammaṃ vaḍḍhikāyakammaṃ nāma hoti. sesapadesupi eseva nayo. padakkhiṇāni katvānāti vaḍḍhiyuttāni kāyakammādīni katvā. labhantatthe padakkhiṇeti padakkhiṇe vaḍḍhiattheyeva labhati. sesaṃ uttānamevāti.
maṅgalavaggo pañcamo.

tatiyapaṇṇāsakaṃ niṭṭhitaṃ.


(16) 6. acelakavaggavaṇṇanā
157-163. ito  paresu āgāḷhā paṭipadāti gāḷhā kakkhaḷā lobhavasena thiraggahaṇā. nijjhāmāti attakilamathānuyogavasena suṭṭhu jhāmā santattā paritattā. majjhimāti neva kakkhaḷā na jhāmā majjhe bhavā. acelakoti niccelo naggo. muttācāroti vissaṭṭhācāro, uccārakammādīsu lokiyakulaputtācārena virahito ṭhitakova uccāraṃ karoti, passāvaṃ karoti, khādati bhuñjati. hatthāpalekhanoti hatthe piṇḍamhi niṭṭhite jivhāya hatthaṃ  apalekhati, uccārampi katvā hatthasmiṃyeva daṇḍakasaññī hutvā hatthena apalekhati. bhikkhāya gahaṇatthaṃ ‘‘ehi, bhadante’’ti vutto na etīti na ehibhadantiko. ‘‘tena hi tiṭṭha, bhante’’ti vuttopi na tiṭṭhatīti na tiṭṭhabhadantiko. tadubhayampi kira so ‘‘etassa vacanaṃ kataṃ bhavissatī’’ti na karoti. abhihaṭanti puretaraṃ gahetvā āhaṭabhikkhaṃ. uddissakatanti idaṃ tumhe uddissa katanti evamārocitabhikkhaṃ. nimantananti ‘‘asukaṃ nāma kulaṃ vā vīthiṃ vā gāmaṃ vā paviseyyāthā’’ti evaṃ nimantitabhikkhampi na sādiyati na gaṇhāti. na kumbhimukhāti kumbhito uddharitvā dīyamānaṃ bhikkhampi na gaṇhāti. na kaḷopimukhāti kaḷopīti ukkhali vā pacchi vā, tatopi na gaṇhāti. kasmā? ‘‘kumbhikaḷopiyo maṃ nissāya kaṭacchunā pahāraṃ labhantī’’ti. na eḷakamantaranti ummāraṃ antaraṃ katvā dīyamānaṃ na gaṇhāti. kasmā? ‘‘ayaṃ maṃ nissāya antarakaraṇaṃ labhatī’’ti. daṇḍamusalesupi eseva nayo. dvinnanti  dvīsu bhuñjamānesu ekasmiṃ uṭṭhāya dente na gaṇhāti. kasmā? kabaḷantarāyo hotīti.
na gabbhiniyātiādīsu pana gabbhiniyā kucchiyaṃ dārako kilamati, pāyantiyā dārakassa khīrantarāyo hoti, purisantaragatāya ratiantarāyo hotīti na gaṇhāti. na saṅkittīsūti saṅkittetvā katabhattesu. dubbhikkhasamaye kira acelakasāvakā acelakānaṃ atthāya tato tato taṇḍulādīni  samādapetvā bhattaṃ pacanti, ukkaṭṭhācelako tato na paṭiggaṇhāti. na yattha sāti yattha sunakho ‘‘piṇḍaṃ labhissāmī’’ti upaṭṭhito hoti, tattha tassa adatvā āhaṭaṃ na gaṇhāti. kasmā? etassa piṇḍantarāyo hotīti. saṇḍasaṇḍacārinīti samūhasamūhacārinī. sace hi acelakaṃ disvā ‘‘imassa bhikkhaṃ dassāmā’’ti manussā bhattagehaṃ pavisanti, tesu ca pavisantesu kaḷopimukhādīsu nilīnā makkhikā uppatitvā saṇḍasaṇḍā caranti, tato āhaṭaṃ bhikkhaṃ na gaṇhāti. kasmā? ‘‘maṃ nissāya makkhikānaṃ gocarantarāyo jāto’’ti.
thusodakanti sabbasassasambhārehi katasovīrakaṃ. ettha ca surāpānameva sāvajjaṃ, ayaṃ pana sabbesu sāvajjasaññī. ekāgārikoti yo ekasmiṃyeva gehe bhikkhaṃ labhitvā nivattati. ekālopikoti ekeneva ālopena yāpeti. dvāgārikādīsupi eseva nayo. ekissāpi dattiyāti ekāya dattiyā. datti nāma ekā khuddakapāti hoti, yattha aggabhikkhaṃ pakkhipitvā ṭhapenti. ekāhikanti ekadivasantarikaṃ. addhamāsikanti addhamāsantarikaṃ. pariyāyabhattabhojananti vārabhattabhojanaṃ, ekāhavārena dvīhavārena sattāhavārena addhamāsavārenāti evaṃ divasavārena ābhatabhattabhojanaṃ. sākabhakkhotiādīni vuttatthāneva.
ubbhaṭṭhakoti uddhaṃ ṭhitako. ukkuṭikappadhānamanuyuttoti ukkuṭikavīriyamanuyutto, gacchantopi ukkuṭikova hutvā uppatitvā uppatitvā gacchati. kaṇṭakāpassayikoti ayakaṇṭake vā pakatikaṇṭake vā bhūmiyaṃ  koṭṭetvā tattha cammaṃ attharitvā ṭhānacaṅkamādīni karoti. seyyanti  sayantopi tattheva seyyaṃ kappeti. sāyaṃ tatiyamassāti sāyatatiyakaṃ. pāto majjhanhike sāyanti divasassa tikkhattuṃ ‘‘pāpaṃ pavāhessāmī’’ti udakorohanānuyogaṃ anuyutto viharati.
kāye kāyānupassītiādīni heṭṭhā ekakanipātavaṇṇanāyaṃ vuttanayeneva veditabbāni. ayaṃ vuccati, bhikkhave, majjhimā paṭipadāti, bhikkhave, ayaṃ kāmasukhallikānuyogañca attakilamathānuyogañcāti dve ante anupagatā, sassatucchedantehi vā vimuttā majjhimā paṭipadāti veditabbā.
acelakavaggo chaṭṭho.


17-18. peyyālavaggādivaṇṇanā
164-184. samanuññoti  samānajjhāsayo. rāgassāti pañcakāmaguṇikarāgassa. abhiññāyāti abhijānanatthaṃ. suññato samādhītiādīhi tīhipi samādhīhi vipassanāva kathitā. vipassanā hi niccābhinivesa-niccanimitta-niccapaṇidhiādīnaṃ abhāvā imāni nāmāni labhati. pariññāyāti parijānanatthaṃ. sesapadesupi eseva nayoti.
peyyālavaggādi niṭṭhitā.

manorathapūraṇiyā aṅguttaranikāya-aṭṭhakathāya
tikanipātassa saṃvaṇṇanā niṭṭhitā.


.. namo tassa bhagavato arahato sammāsambuddhassa..
aṅguttaranikāye
catukkanipāta-aṭṭhakathā

1. paṭhamapaṇṇāsakaṃ

1. bhaṇḍagāmavaggo
1. anubuddhasuttavaṇṇanā
1. catukkanipātassa  paṭhame ananubodhāti abujjhanena ajānanena. appaṭivedhāti appaṭivijjhanena apaccakkhakiriyāya. dīghamaddhānanti cirakālaṃ. sandhāvitanti bhavato bhavaṃ gamanavasena sandhāvitaṃ. saṃsaritanti punappunaṃ gamanāgamanavasena saṃsaritaṃ. mamañceva tumhākañcāti mayā ca tumhehi ca. atha vā sandhāvitaṃ saṃsaritanti sandhāvanaṃ saṃsaraṇaṃ mamañceva  tumhākañca ahosīti evamettha attho veditabbo. ariyassāti niddosassa. sīlaṃ samādhi paññāti ime pana tayo dhammā maggaphalasampayuttāva veditabbā, vimuttināmena phalameva niddiṭṭhaṃ. bhavataṇhāti bhavesu taṇhā. bhavanettīti  bhavarajju. taṇhāya eva etaṃ nāmaṃ. tāya hi sattā goṇā viya gīvāya bandhitvā taṃ taṃ bhavaṃ nīyanti, tasmā bhavanettīti vuccati.
anuttarāti lokuttarā. dukkhassantakaroti vaṭṭadukkhassa antakaro. cakkhumāti pañcahi cakkhūhi cakkhumā. parinibbutoti kilesaparinibbānena parinibbuto. idamassa bodhimaṇḍe paṭhamaparinibbānaṃ, pacchā pana yamakasālānamantare anupādisesāya nibbānadhātuyā parinibbutoti yathānusandhinā desanaṃ niṭṭhāpesi.
2. papatitasuttavaṇṇanā
2. dutiye papatitoti patito cuto. appapatitoti apatito patiṭṭhito. tattha lokiyamahājano patitoyeva nāma, sotāpannādayo kilesuppattikkhaṇe patitā nāma, khīṇāsavo ekantapatiṭṭhito nāma.
cutā  patantīti ye cutā, te patanti nāma. patitāti ye patitā, te cutā nāma. cutattā patitā, patitattā cutāti attho. giddhāti rāgarattā. punarāgatāti puna jātiṃ puna jaraṃ puna byādhiṃ puna maraṇaṃ āgatā nāma honti. kataṃ kiccanti catūhi maggehi kattabbakiccaṃ kataṃ. rataṃ rammanti ramitabbayuttake guṇajāte ramitaṃ. sukhenānvāgataṃ sukhanti sukhena sukhaṃ anuāgataṃ sampattaṃ. mānusakasukhena dibbasukhaṃ, jhānasukhena vipassanāsukhaṃ, vipassanāsukhena maggasukhaṃ, maggasukhena  phalasukhaṃ, phalasukhena nibbānasukhaṃ sampattaṃ adhigatanti attho.
3. paṭhamakhatasuttavaṇṇanā
3. tatiyaṃ dukanipātavaṇṇanāyaṃ vuttameva. gāthāsu pana nindiyanti ninditabbayuttakaṃ. nindatīti garahati. pasaṃsiyoti pasaṃsitabbayutto. vicināti mukhena so kalinti yo evaṃ pavatto, tena mukhena kaliṃ vicināti nāma. kalinā tena sukhaṃ na vindatīti tena ca kalinā sukhaṃ na paṭilabhati. sabbassāpi sahāpi attanāti sabbenapi sakena dhanena ceva attanā ca saddhiṃ yo parājayo, so appamattakova kalīti attho. yo sugatesūti yo pana sammaggatesu puggalesu cittaṃ padusseyya, ayaṃ cittapadosova tato kalito mahantataro kali. idāni tassa mahantatarabhāvaṃ dassento sataṃ sahassānantiādimāha. tattha sataṃ sahassānanti nirabbudagaṇanāya satasahassaṃ. chattiṃsatīti aparāni ca chattiṃsati nirabbudāni. pañca cāti abbudagaṇanāya ca pañca abbudāni. yamariyagarahīti yaṃ ariye garahanto nirayaṃ upapajjati, tattha ettakaṃ āyuppamāṇanti.
4. dutiyakhatasuttavaṇṇanā
4. catutthe  mātari pitari cātiādīsu mittavindako mātari micchāpaṭipanno nāma, ajātasattu pitari micchāpaṭipanno nāma, devadatto tathāgate micchāpaṭipanno nāma, kokāliko tathāgatasāvake micchāpaṭipanno nāma. bahuñcāti bahukameva. pasavatīti paṭilabhati. tāyāti tāya micchāpaṭipattisaṅkhātāya adhammacariyāya. peccāti ito gantvā. apāyaṃ gacchatīti nirayādīsu aññatarasmiṃ nibbattati. sukkapakkhepi eseva nayo.
5. anusotasuttavaṇṇanā
5. pañcame  anusotaṃ gacchatīti anusotagāmī. kilesasotassa paccanīkapaṭipattiyā paṭisotaṃ gacchatīti paṭisotagāmī. ṭhitattoti ṭhitasabhāvo. tiṇṇoti oghaṃ taritvā ṭhito. pāraṅgatoti paratīraṃ gato. thale tiṭṭhatīti nibbānathale tiṭṭhati. brāhmaṇoti seṭṭho niddoso. idhāti imasmiṃ loke. kāme ca paṭisevatīti kilesakāmehi vatthukāme paṭisevati. pāpañca kammaṃ karotīti pāpañca pāṇātipātādikammaṃ karoti. pāpañca kammaṃ na karotīti pañcaverakammaṃ na karoti. ayaṃ vuccati, bhikkhave, ṭhitattoti ayaṃ anāgāmī puggalo tasmā lokā puna paṭisandhivasena anāgamanato ṭhitatto nāma.
taṇhādhipannāti  taṇhāya adhipannā ajjhotthaṭā, taṇhaṃ vā adhipannā ajjhogāḷhā. paripuṇṇasekhoti  sikkhāpāripūriyā ṭhito. aparihānadhammoti aparihīnasabhāvo. cetovasippattoti cittavasībhāvaṃ patto. evarūpo khīṇāsavo hoti, idha pana anāgāmī kathito. samāhitindriyoti samāhitachaḷindriyo. paroparāti parovarā uttamalāmakā, kusalākusalāti attho. sameccāti ñāṇena samāgantvā. vidhūpitāti viddhaṃsitā jhāpitā vā. vusitabrahmacariyoti maggabrahmacariyaṃ vasitvā ṭhito. lokantagūti tividhassāpi lokassa antaṃ gato. pāragatoti chahākārehi pāragato. idha khīṇāsavova kathito. iti suttepi gāthāsupi vaṭṭavivaṭṭameva kathitaṃ.
6. appassutasuttavaṇṇanā
6. chaṭṭhe anupapannoti anupāgato. suttantiādīsu ubhatovibhaṅganiddesakhandhakaparivārasuttanipātamaṅgalasuttaratanasutta- nāḷakasuttatuvaṭakasuttāni, aññampi ca suttanāmakaṃ tathāgatavacanaṃ suttanti veditabbaṃ. sabbampi sagāthakaṃ suttaṃ geyyanti veditabbaṃ, visesena saṃyuttake sakalopi sagāthāvaggo. sakalampi abhidhammapiṭakaṃ, niggāthakasuttaṃ, yañca aññampi aṭṭhahi aṅgehi asaṅgahitaṃ  buddhavacanaṃ, taṃ veyyākaraṇanti veditabbaṃ. dhammapada-theragāthā-therigāthā suttanipāte nosuttanāmikā suddhikagāthā  ca gāthāti veditabbā. somanassañāṇamayikagāthāpaṭisaṃyuttā dveasīti suttantā udānanti veditabbā. ‘‘vuttañhetaṃ bhagavatā’’tiādinayappavattā dasuttarasatasuttantā itivuttakanti veditabbā. apaṇṇakajātakādīni paññāsādhikāni pañca jātakasatāni jātakanti veditabbāni. ‘‘cattārome, bhikkhave, acchariyā abbhutā dhammā ānande’’tiādinayappavattā sabbepi acchariyaabbhutadhammapaṭisaṃyuttā suttantā abbhutadhammanti veditabbā. cūḷavedallamahāvedallasammādiṭṭhisakkapañhasaṅkhārabhājaniyamahāpuṇṇamasuttādayo sabbepi vedañca tuṭṭhiñca laddhā laddhā pucchitā suttantā vedallanti veditabbā. na atthamaññāya na dhammamaññāyāti aṭṭhakathañca pāḷiñca ajānitvā. dhammānudhammappaṭipannoti navalokuttaradhammassa anurūpadhammaṃ sahasīlaṃ pubbabhāgapaṭipadaṃ na paṭipanno hoti. iminā upāyena sabbavāresu attho veditabbo. paṭhamavāre panettha appassutadussīlo kathito, dutiye appassutakhīṇāsavo, tatiye bahussutadussīlo, catutthe bahussutakhīṇāsavo.
sīlesu  asamāhitoti sīlesu aparipūrakārī. sīlato ca sutena cāti sīlabhāgena ca  sutabhāgena ca ‘‘ayaṃ dussīlo appassuto’’ti evaṃ taṃ garahantīti attho. tassa sampajjate sutanti tassa puggalassa yasmā tena sutena sutakiccaṃ kataṃ, tasmā tassa sutaṃ sampajjati nāma. nāssa sampajjateti sutakiccassa akatattā na sampajjati. dhammadharanti sutadhammānaṃ ādhārabhūtaṃ. sappaññanti supaññaṃ. nekkhaṃ jambonadassevāti jambunadaṃ vuccati jātisuvaṇṇaṃ, tassa jambunadassa nekkhaṃ viya, pañcasuvaṇṇaparimāṇaṃ suvaṇṇaghaṭikaṃ viyāti attho.
7. sobhanasuttavaṇṇanā
7. sattame viyattāti paññāveyyattiyena samannāgatā. vinītāti vinayaṃ upetā suvinītā. visāradāti vesārajjena somanassasahagatena ñāṇena samannāgatā. dhammadharāti sutadhammānaṃ ādhārabhūtā. bhikkhu ca sīlasampannoti gāthāya kiñcāpi ekekasseva ekeko guṇo kathito, sabbesaṃ pana sabbepi vaṭṭantīti.
8. vesārajjasuttavaṇṇanā
8. aṭṭhame  vesārajjānīti ettha sārajjapaṭipakkho vesārajjaṃ, catūsu ṭhānesu sārajjābhāvaṃ paccavekkhantassa uppannasomanassamayañāṇassetaṃ nāmaṃ. āsabhaṃ ṭhānanti seṭṭhaṭṭhānaṃ uttamaṭṭhānaṃ. āsabhā vā pubbabuddhā, tesaṃ ṭhānanti attho. apica gavasatajeṭṭhako usabho, gavasahassajeṭṭhako vasabho. vajasatajeṭṭhako vā usabho, vajasahassajeṭṭhako vasabho, sabbagavaseṭṭho sabbaparissayasaho seto pāsādiko mahābhāravaho asanisatasaddehipi asampakampiyo nisabho, so idha usabhoti adhippeto. idampi hi tassa pariyāyavacanaṃ. usabhassa idanti āsabhaṃ. ṭhānanti catūhi pādehi pathaviṃ uppīḷetvā vavatthānaṃ. idaṃ pana āsabhaṃ viyāti āsabhaṃ. yatheva hi nisabhasaṅkhāto usabho catūhi pādehi pathaviṃ uppīḷetvā acalaṭṭhānena tiṭṭhati, evaṃ tathāgatopi catūhi vesārajjapādehi aṭṭhaparisapathaviṃ uppīḷetvā sadevake loke kenaci paccatthikena paccāmittena akampiyo acalaṭṭhānena tiṭṭhati. evaṃ tiṭṭhamānova taṃ āsabhaṃ ṭhānaṃ paṭijānāti upagacchati na paccakkhāti, attani āropeti. tena vuttaṃ ‘‘āsabhaṃ ṭhānaṃ paṭijānātī’’ti.
parisāsūti  aṭṭhasu parisāsu. sīhanādaṃ nadatīti seṭṭhanādaṃ abhītanādaṃ nadati, sīhanādasadisaṃ vā nādaṃ nadati. ayamattho sīhanādasuttena dassetabbo. yathā vā sīho sahanato ca hananato ca sīhoti vuccati, evaṃ tathāgato lokadhammānaṃ sahanato parappavādānañca hananato sīhoti vuccati. evaṃ vuttassa sīhassa nādaṃ sīhanādaṃ. tattha yathā sīho sīhabalena samannāgato sabbattha visārado vigatalomahaṃso sīhanādaṃ nadati, evaṃ tathāgatasīhopi tathāgatabalehi samannāgato aṭṭhasu parisāsu visārado vigatalomahaṃso ‘‘iti rūpa’’ntiādinā nayena nānāvidhadesanāvilāsasampannaṃ  sīhanādaṃ nadati. tena vuttaṃ ‘‘parisāsu sīhanādaṃ nadatī’’ti.
brahmacakkaṃ  pavattetīti ettha brahmanti seṭṭhaṃ uttamaṃ visuddhaṃ. cakkasaddo panāyaṃ –
‘‘sampattiyaṃ lakkhaṇe ca, rathaṅge iriyāpathe.
dāne ratanadhammūra-cakkādīsu ca dissati.
dhammacakke idha mato, tañca dvedhā vibhāvaye’’..
‘‘cattārimāni, bhikkhave, cakkāni, yehi samannāgatānaṃ devamanussāna’’ntiādīsu (a॰ ni॰ 4.31) hi ayaṃ sampattiyaṃ dissati. ‘‘pādatalesu cakkāni jātānī’’ti (dī॰ ni॰ 2.35) ettha lakkhaṇe. ‘‘cakkaṃva vahato pada’’nti (dha॰ pa॰ 1) ettha rathaṅge. ‘‘catucakkaṃ navadvāra’’nti (saṃ॰ ni॰ 1.29) ettha iriyāpathe. ‘‘dadaṃ bhuñja mā ca pamādo, cakkaṃ vattaya sabbapāṇina’’nti (jā॰ 1.7.149) ettha dāne. ‘‘dibbaṃ cakkaratanaṃ pāturahosī’’ti (dī॰ ni॰ 2.243; ma॰ ni॰ 3.256) ettha ratanacakke. ‘‘mayā pavattitaṃ cakka’’nti (su॰ ni॰ 562) ettha dhammacakke. ‘‘icchāhatassa posassa, cakkaṃ bhamati matthake’’ti (jā॰ 1.1.104; 1.5.103) ettha uracakke. ‘‘khurapariyantena cepi cakkenā’’ti (dī॰ ni॰ 1.166) ettha paharaṇacakke. ‘‘asanivicakka’’nti (dī॰ ni॰ 3.61; saṃ॰ ni॰ 2.162) ettha asanimaṇḍale. idha  panāyaṃ dhammacakke mato.
taṃ panetaṃ dhammacakkaṃ duvidhaṃ hoti paṭivedhañāṇañca desanāñāṇañca. tattha paññāpabhāvitaṃ attano ariyaphalāvahaṃ paṭivedhañāṇaṃ, karuṇāpabhāvitaṃ sāvakānaṃ ariyaphalāvahaṃ desanāñāṇaṃ. tattha  paṭivedhañāṇaṃ uppajjamānaṃ uppannanti duvidhaṃ. tañhi abhinikkhamanato yāva arahattamaggā uppajjamānaṃ, phalakkhaṇe uppannaṃ nāma. tusitabhavanato vā yāva mahābodhipallaṅke arahattamaggā uppajjamānaṃ, phalakkhaṇe uppannaṃ nāma. dīpaṅkarato paṭṭhāya vā yāva bodhipallaṅke arahattamaggā uppajjamānaṃ, phalakkhaṇe uppannaṃ nāma. desanāñāṇampi pavattamānaṃ pavattanti duvidhaṃ. tañhi yāva aññāsikoṇḍaññassa sotāpattimaggā pavattamānaṃ, phalakkhaṇe pavattaṃ nāma. tesu paṭivedhañāṇaṃ lokuttaraṃ, desanāñāṇaṃ lokiyaṃ. ubhayampi panetaṃ aññehi asādhāraṇaṃ, buddhānaṃyeva orasañāṇaṃ.
sammāsambuddhassa te paṭijānatoti ‘‘ahaṃ sammāsambuddho, sabbe dhammā mayā abhisambuddhā’’ti evaṃ paṭijānato tava. anabhisambuddhāti ime nāma  dhammā tayā anabhisambuddhā. tatra vatāti tesu ‘‘anabhisambuddhā’’ti evaṃ dassitadhammesu. sahadhammenāti sahetunā sakāraṇena vacanena. nimittametanti ettha puggalopi dhammopi nimittanti adhippeto. taṃ puggalaṃ na passāmi, yo maṃ paṭicodessati. taṃ dhammaṃ na passāmi, yaṃ dassetvā ‘‘ayaṃ nāma dhammo tayā anabhisambuddho’’ti maṃ paṭicodessatīti ayamettha attho. khemappattoti khemaṃ patto. sesapadadvayaṃ imasseva vevacanaṃ. sabbampetaṃ vesārajjañāṇameva sandhāya vuttaṃ. dasabalassa hi ‘‘ayaṃ nāma dhammo tayā anabhisambuddho’’ti codakaṃ puggalaṃ vā codanākāraṇaṃ anabhisambuddhadhammaṃ vā apassato ‘‘sabhāvabuddhoyeva vata samāno ahaṃ buddhosmīti vadāmī’’ti paccavekkhantassa balavataraṃ somanassaṃ uppajjati, tena sampayuttaṃ ñāṇaṃ vesārajjaṃ nāma. taṃ sandhāya ‘‘khemappatto’’tiādimāha. evaṃ sabbattha attho veditabbo.
antarāyikā dhammāti ettha pana antarāyaṃ karontīti antarāyikā. te atthato sañcicca vītikkantā satta āpattikkhandhā. sañcicca vītikkantaṃ hi antamaso dukkaṭadubbhāsitampi maggaphalānaṃ antarāyaṃ karoti. idha pana methunadhammo adhippeto. methunaṃ sevato hi yassa kassaci nissaṃsayameva maggaphalānaṃ antarāyo hoti.
yassa kho pana te atthāyāti rāgakkhayādīsu yassa atthāya. dhammo desitoti asubhabhāvanādidhammo kathito. tatra vata manti tasmiṃ aniyyānikadhamme maṃ. sesaṃ vuttanayeneva veditabbaṃ.
vādapathāti  vādāyeva. puthūti bahū. sitāti  upanibaddhā abhisaṅkhatā. atha vā puthussitāti puthubhāvaṃ sitā upagatā, puthūhi vā sitātipi puthussitā. yaṃ nissitāti etarahipi yaṃ vādapathaṃ nissitā. na te bhavantīti te vādapathā na bhavanti bhijjanti vinassanti. dhammacakkanti desanāñāṇassapi paṭivedhañāṇassapi etaṃ nāmaṃ. tesu desanāñāṇaṃ lokiyaṃ, paṭivedhañāṇaṃ lokuttaraṃ. kevalīti sakalaguṇasamannāgato. tādisanti tathāvidhaṃ.
9. taṇhuppādasuttavaṇṇanā
9. navame  uppajjati etesūti uppādā. kā uppajjati? taṇhā. taṇhāya uppādā taṇhuppādā, taṇhāvatthūni taṇhākāraṇānīti attho. cīvarahetūti ‘‘kattha manāpaṃ cīvaraṃ labhissāmī’’ti cīvarakāraṇā uppajjati. itibhavābhavahetūti ettha itīti nidassanatthe nipāto. yathā cīvarādihetu, evaṃ bhavābhavahetupīti attho. bhavābhavoti cettha paṇītatarāni sappinavanītādīni adhippetāni. sampattibhavesu paṇītatarapaṇītatamabhavotipi vadantiyeva.
taṇhādutiyoti ayañhi satto anamatagge saṃsāravaṭṭe saṃsaranto na ekakova saṃsarati, taṇhaṃ pana dutiyikaṃ labhantova saṃsarati. tena vuttaṃ ‘‘taṇhādutiyo’’ti. itthabhāvaññathābhāvanti  ettha itthabhāvo nāma ayaṃ attabhāvo, aññathābhāvo nāma anāgatattabhāvo. evarūpo vā aññopi attabhāvo itthabhāvo nāma, na evarūpo aññathābhāvo nāma. taṃ itthabhāvaññathābhāvaṃ. saṃsāranti khandhadhātuāyatanānaṃ paṭipāṭiṃ. nātivattatīti nātikkamati. evamādīnavaṃ ñatvāti evaṃ atītānāgatapaccuppannesu khandhesu ādīnavaṃ jānitvā. taṇhaṃ dukkhassa sambhavanti taṇhaṃ ca ‘‘ayaṃ vaṭṭadukkhasambhūto sabhāvo kāraṇa’’nti evaṃ jānitvā. ettāvatā imassa bhikkhuno vipassanaṃ vaḍḍhetvā arahattaṃ pattabhāvo dassito. idāni taṃ khīṇāsavaṃ thomento vītataṇhotiādimāha. tattha anādānoti niggahaṇo. sato bhikkhu paribbajeti satisampajaññe vepullappatto khīṇāsavo bhikkhu sato sampajāno careyya vihareyyāti attho. iti suttante vaṭṭaṃ kathetvā gāthāsu vaṭṭavivaṭṭaṃ kathitanti.
10. yogasuttavaṇṇanā
10. dasame  vaṭṭasmiṃ yojentīti yogā. kāmayogotiādīsu pañcakāmaguṇiko rāgo kāmayogo. rūpārūpabhavesu chandarāgo bhavayogo, tathā jhānanikanti. sassatadiṭṭhisahagato ca rāgo dvāsaṭṭhi diṭṭhiyo ca diṭṭhiyogo. catūsu saccesu aññāṇaṃ avijjāyogo. kāmesu vā yojetīti kāmayogo. bhavesu yojetīti  bhavayogo. diṭṭhīsu yojetīti diṭṭhiyogo. avijjāya yojetīti avijjāyogoti heṭṭhā vuttadhammānaṃyevetaṃ adhivacanaṃ.
idāni  te vitthāretvā dassento katamo ca, bhikkhavetiādimāha. tattha samudayanti uppattiṃ. atthaṅgamanti bhedaṃ. assādanti madhurabhāvaṃ. ādīnavanti amadhurabhāvaṃ dosaṃ. nissaraṇanti nissaṭabhāvaṃ. kāmesūti vatthukāmesu. kāmarāgoti kāme ārabbha uppannarāgo. sesapadesupi eseva nayo. anusetīti nibbattati. ayaṃ vuccati, bhikkhave, kāmayogoti, bhikkhave, idaṃ kāmesu yojanakāraṇaṃ bandhanakāraṇaṃ vuccatīti evaṃ sabbattha attho veditabbo.
phassāyatanānanti cakkhādīnaṃ cakkhusamphassādikāraṇānaṃ. avijjā aññāṇanti ñāṇapaṭipakkhabhāvena aññāṇasaṅkhātā avijjā. iti kāmayogoti ettha iti saddo catūhipi yogehi saddhiṃ yojetabbo ‘‘evaṃ kāmayogo, evaṃ bhavayogo’’ti. saṃyuttoti parivārito. pāpakehīti lāmakehi. akusalehīti akosallasambhūtehi. saṃkilesikehīti saṃkilesanakehi, pasannassa cittassa pasannabhāvadūsakehīti attho. ponobbhavikehīti punabbhavanibbattakehi. sadarehīti sadarathehi. dukkhavipākehīti vipākakāle dukkhuppādakehi. āyatiṃ jātijarāmaraṇikehīti anāgate punappunaṃ jātijarāmaraṇanibbattakehi. tasmā  ayogakkhemīti vuccatīti yasmā appahīnayogo puggalo etehi dhammehi sampayutto hoti, tasmā catūhi yogehi khemaṃ nibbānaṃ anadhigatattā na yogakkhemīti vuccati.
visaṃyogoti visaṃyojanakāraṇāni. kāmayogavisaṃyogoti kāmayogato visaṃyojanakāraṇaṃ. sesapadesupi eseva nayo. tattha asubhajjhānaṃ kāmayogavisaṃyogo, taṃ pādakaṃ katvā adhigato anāgāmimaggo ekanteneva kāmayogavisaṃyogo nāma. arahattamaggo bhavayogavisaṃyogo nāma, sotāpattimaggo diṭṭhiyogavisaṃyogo  nāma, arahattamaggo avijjāyogavisaṃyogo  nāma. idāni te vitthāravasena dassento katamo ca, bhikkhavetiādimāha. tassattho vuttanayeneva veditabbo.
bhavayogena cūbhayanti bhavayogena ca saṃyuttā, kiñci bhiyyo ubhayenāpi sampayuttā, yena kenaci yogena samannāgatāti attho. purakkhatāti purato katā, parivāritā vā. kāme pariññāyāti duvidhepi kāme parijānitvā. bhavayogañca sabbasoti bhavayogañca sabbameva parijānitvā. samūhaccāti samūhanitvā. virājayanti virājento, virājetvā vā. ‘‘virājento’’ti hi vutte maggo kathito hoti, ‘‘virājetvā’’ti vutte phalaṃ. munīti khīṇāsavamuni. iti imasmiṃ suttepi gāthāsupi vaṭṭavivaṭṭameva kathitanti.
bhaṇḍagāmavaggo paṭhamo.


2. caravaggo
1. carasuttavaṇṇanā
11. dutiyassa  paṭhame adhivāsetīti cittaṃ adhiropetvā vāseti. nappajahatīti na pariccajati. na vinodetīti na nīharati. na byantīkarotīti na vigatantaṃ paricchinnaparivaṭumaṃ karoti. na anabhāvaṃ gametīti na anuabhāvaṃ avaḍḍhiṃ vināsaṃ gameti. carampīti carantopi. anātāpīti nibbīriyo. anottāpīti upavādabhayarahito. satatanti niccaṃ. samitanti nirantaraṃ. evaṃ sabbattha atthaṃ ñatvā sukkapakkhe vuttavipariyāyena attho veditabbo.
gāthāsu gehanissitanti kilesanissitaṃ. mohaneyyesūti mohajanakesu ārammaṇesu. abhabboti abhājanabhūto. phuṭṭhuṃ sambodhimuttamanti arahattamaggasaṅkhātaṃ uttamañāṇaṃ phusituṃ.
2. sīlasuttavaṇṇanā
12. dutiye  sampannasīlāti paripuṇṇasīlā. sampannapātimokkhāti paripuṇṇapātimokkhā. pātimokkhasaṃvarasaṃvutāti  pātimokkhasaṃvarasīlena saṃvutā pihitā upetā hutvā viharatha. ācāragocarasampannāti ācārena ca gocarena ca sampannā samupāgatā bhavatha. aṇumattesu vajjesūti aṇuppamāṇesu dosesu. bhayadassāvinoti tāni aṇumattāni vajjāni bhayato dassanasīlā. samādāya sikkhatha sikkhāpadesūti sabbasikkhākoṭṭhāsesu samādātabbaṃ samādāya gahetvā sikkhatha. ‘‘sampannasīlānaṃ…pe॰… sikkhāpadesū’’ti ettakena dhammakkhānena sikkhattaye samādāpetvā ceva paṭiladdhaguṇesu ca vaṇṇaṃ kathetvā idāni uttari kātabbaṃ dassento kimassātiādimāha. tattha kimassāti kiṃ bhaveyya.
yataṃ careti yathā caranto yato hoti saṃyato, evaṃ careyya. esa nayo sabbattha. accheti  nisīdeyya. yatamenaṃ pasārayeti yaṃ aṅgapaccaṅgaṃ pasāreyya, taṃ yataṃ saṃyatameva katvā pasāreyya. uddhanti upari. tiriyanti majjhaṃ. apācīnanti adho. ettāvatā atītā paccuppannā anāgatā ca pañcakkhandhā kathitā. yāvatāti paricchedavacanaṃ. jagato  gatīti lokassa nipphatti. samavekkhitā ca dhammānaṃ, khandhānaṃ udayabbayanti etesaṃ sabbaloke atītādibhedānaṃ pañcakkhandhadhammānaṃ udayañca vayañca samavekkhitā. ‘‘pañcakkhandhānaṃ udayaṃ passanto pañcavīsati lakkhaṇāni passati, vayaṃ passanto pañcavīsati lakkhaṇāni passatī’’ti vuttehi samapaññāsāya lakkhaṇehi sammā avekkhitā hoti. cetosamathasāmīcinti cittasamathassa anucchavikaṃ paṭipadaṃ. sikkhamānanti paṭipajjamānaṃ, pūrayamānanti attho. pahitattoti pesitatto. āhūti kathayanti. sesamettha uttānameva. imasmiṃ pana sutte sīlaṃ missakaṃ kathetvā gāthāsu khīṇāsavo kathito.
3. padhānasuttavaṇṇanā
13. tatiye  sammappadhānānīti sundarapadhānāni uttamavīriyāni. sammappadhānāti paripuṇṇavīriyā. māradheyyābhibhūtāti tebhūmakavaṭṭasaṅkhātaṃ māradheyyaṃ abhibhavitvā samatikkamitvā ṭhitā. te asitāti te khīṇāsavā anissitā nāma. jātimaraṇabhayassāti jātiñca maraṇañca paṭicca uppajjanakabhayassa, jātimaraṇasaṅkhātasseva vā bhayassa. pāragūti pāraṅgatā. te tusitāti te khīṇāsavā tuṭṭhā nāma. jetvā māraṃ savāhininti sasenakaṃ māraṃ jinitvā ṭhitā. te  anejāti te khīṇāsavā taṇhāsaṅkhātāya ejāya anejā niccalā nāma. namucibalanti mārabalaṃ. upātivattāti atikkantā. te sukhitāti te khīṇāsavā lokuttarasukhena sukhitā nāma. tenevāha –
‘‘sukhitā vata arahanto, taṇhā nesaṃ na vijjati.
asmimāno samucchinno, mohajālaṃ padālita’’nti.. (saṃ॰ ni॰ 3.76).
4. saṃvarasuttavaṇṇanā
14. catutthe padhānānīti vīriyāni. saṃvarappadhānanti cakkhādīni saṃvarantassa uppannavīriyaṃ. pahānappadhānanti kāmavitakkādayo pajahantassa uppannavīriyaṃ. bhāvanāppadhānanti sambojjhaṅge bhāventassa uppannavīriyaṃ. anurakkhaṇāppadhānanti samādhinimittaṃ anurakkhantassa uppannavīriyaṃ.
vivekanissitantiādīsu viveko, virāgo, nirodhoti tīṇipi nibbānassa nāmāni. nibbānaṃ hi upadhivivekattā viveko, taṃ āgamma rāgādayo virajjantīti virāgo, nirujjhantīti nirodho. tasmā vivekanissitantiādīsu ārammaṇavasena vā adhigantabbavasena vā nibbānanissitanti attho.
vossaggapariṇāminti ettha dve vossaggā – pariccāgavossaggo ca pakkhandanavossaggo ca. tattha vipassanā tadaṅgavasena kilese ca khandhe ca rāgaṃ pariccajatīti pariccāgavossaggo. maggo ārammaṇavasena nibbānaṃ pakkhandatīti pakkhandanavossaggo. tasmā vossaggapariṇāminti yathā bhāviyamāno  satisambojjhaṅgo vossaggatthāya pariṇamati, vipassanābhāvañca maggabhāvañca pāpuṇāti, evaṃ taṃ bhāvetīti ayamettha attho. sesapadesupi eseva nayo. bhaddakanti  laddhakaṃ. samādhinimittaṃ vuccati aṭṭhikasaññādivasena adhigato samādhiyeva. anurakkhatīti samādhipāripanthikadhamme rāgadosamohe sodhento rakkhati. ettha ca aṭṭhikasaññādikā pañceva saññā vuttā, imasmiṃ pana ṭhāne dasapi asubhāni vitthāretvā kathetabbāni. tesaṃ vitthāro visuddhimagge (visuddhi॰ 1.102 ādayo) vuttoyeva. gāthāya saṃvarādinipphādakaṃ vīriyameva vuttaṃ. khayaṃ dukkhassa pāpuṇeti dukkhakkhayasaṅkhātaṃ arahattaṃ pāpuṇeyyāti.
5. paññattisuttavaṇṇanā
15. pañcame aggapaññattiyoti uttamapaññattiyo. attabhāvīnanti attabhāvavantānaṃ. yadidaṃ rāhu asurindoti yo esa rāhu asurindo ayaṃ aggoti. ettha rāhu kira asurindo cattāri yojanasahassāni aṭṭha ca yojanasatāni ucco, bāhantaramassa dvādasayojanasatāni, hatthatalapādatalānaṃ puthulatā tīṇi yojanasatāni. aṅgulipabbāni paṇṇāsa yojanāni, bhamukantaraṃ paṇṇāsayojanaṃ, nalāṭaṃ tiyojanasataṃ, sīsaṃ navayojanasataṃ. kāmabhogīnaṃ yadidaṃ rājā mandhātāti yo esa rājā mandhātā nāma, ayaṃ dibbepi mānusakepi kāme paribhuñjanakānaṃ  sattānaṃ aggo nāma. esa hi asaṅkheyyāyukesu manussesu nibbattitvā icchiticchitakkhaṇe hiraññavassaṃ vassāpento mānusake kāme dīgharattaṃ paribhuñji. devaloke  pana yāva chattiṃsāya indānaṃ āyuppamāṇaṃ, tāva paṇīte kāme paribhuñjīti kāmabhogīnaṃ aggo nāma jāto. ādhipateyyānanti adhipatiṭṭhānaṃ jeṭṭhakaṭṭhānaṃ karontānaṃ. tathāgato aggamakkhāyatīti lokiyalokuttarehi guṇehi tathāgato aggo seṭṭho uttamo akkhāyati.
iddhiyā yasasā jalanti dibbasampattisamiddhiyā ca parivārasaṅkhātena yasasā ca jalantānaṃ. uddhaṃ tiriyaṃ apācīnanti upari ca majjhe ca heṭṭhā ca. yāvatā jagato gatīti yattakā lokanipphatti.
6. sokhummasuttavaṇṇanā
16. chaṭṭhe  sokhummānīti sukhumalakkhaṇapaṭivijjhanakāni ñāṇāni. rūpasokhummena samannāgato hotīti rūpe saṇhasukhumalakkhaṇapariggāhakena ñāṇena samannāgato hoti. paramenāti uttamena. tena ca rūpasokhummenāti tena yāva anulomabhāvaṃ pattena sukhumalakkhaṇapariggāhakañāṇena. na samanupassatīti natthibhāveneva na passati. na patthetīti natthibhāveneva na pattheti. vedanāsokhummādīsupi eseva nayo.
rūpasokhummataṃ ñatvāti rūpakkhandhassa saṇhasukhumalakkhaṇapariggāhakena ñāṇena sukhumataṃ jānitvā. vedanānañca sambhavanti vedanākkhandhassa ca pabhavaṃ jānitvā. saññā yato samudetīti yasmā kāraṇā saññākkhandho samudeti nibbattati, tañca jānitvā. atthaṃ  gacchati yattha cāti yasmiṃ ṭhāne nirujjhati, tañca jānitvā. saṅkhāre parato ñatvāti saṅkhārakkhandhaṃ aniccatāya lujjanabhāvena parato jānitvā. iminā hi padena aniccānupassanā kathitā. dukkhato no ca attatoti iminā dukkhānattānupassanā. santoti kilesasantatāya santo. santipade ratoti nibbāne rato. iti suttante catūsu ṭhānesu vipassanāva kathitā, gāthāsu lokuttaradhammopīti.
7. paṭhamaagatisuttavaṇṇanā
17-19. sattame  agatigamanānīti nagatigamanāni. chandāgatiṃ gacchatīti chandena agatiṃ gacchati, akattabbaṃ karoti. sesesupi eseva nayo. chandā dosā bhayā mohāti chandena, dosena, bhayena, mohena. ativattatīti atikkamati. aṭṭhamaṃ uttānameva. navame tathābujjhanakānaṃ vasena dvīhipi nayehi kathitaṃ.
10. bhattuddesakasuttavaṇṇanā
20. dasame bhattuddesakoti salākabhattādīnaṃ uddesako. kāmesu asaṃyatāti vatthukāmesu kilesakāmehi asaṃyatā. parisākasaṭo  ca panesa vuccatīti ayañca pana so evarūpā parisākacavaro nāma vuccatīti attho. samaṇenāti buddhasamaṇena. parisāya maṇḍo ca panesa vuccatīti ayaṃ evarūpā parisā vippasannena parisāmaṇḍoti vuccatīti.
caravaggo dutiyo.


3. uruvelavaggo
1. paṭhamaüruvelasuttavaṇṇanā
21. tatiyassa  paṭhame uruvelāyanti ettha uruvelāti mahāvelā, mahāvālikarāsīti attho. atha vā urūti vālukā vuccati, velāti mariyādā. velātikkamanahetu āhaṭā uru uruvelāti evamettha attho daṭṭhabbo. atīte kira anuppanne buddhe dasasahassā kulaputtā tāpasapabbajjaṃ pabbajitvā tasmiṃ padese viharantā ekadivasaṃ sannipatitvā katikavattaṃ akaṃsu – ‘‘kāyakammavacīkammāni nāma paresampi pākaṭāni honti, manokammaṃ pana apākaṭaṃ. tasmā yo kāmavitakkaṃ vā byāpādavitakkaṃ vā vihiṃsāvitakkaṃ vā vitakketi, tassa añño codako nāma natthi. so attanāva attānaṃ codetvā pattapuṭena vālukaṃ āharitvā imasmiṃ ṭhāne ākiratu, idamassa daṇḍakamma’’nti. tato paṭṭhāya yo tādisaṃ vitakkaṃ vitakketi, so tattha pattapuṭena vālukaṃ ākirati, evaṃ tattha anukkamena mahāvālukarāsi jāto. tato naṃ pacchimā janatā parikkhipitvā cetiyaṭṭhānamakāsi, taṃ sandhāya vuttaṃ – ‘‘uruvelāti mahāvelā, mahāvālikarāsīti attho’’ti. tameva sandhāya vuttaṃ – ‘‘atha vā urūti vālukā vuccati, velāti mariyādā, velātikkamanahetu āhaṭā uru uruvelāti evamettha attho daṭṭhabbo’’ti.
najjā nerañjarāya tīreti uruvelagāmaṃ nissāya nerañjarānadītīre viharāmīti dasseti. ajapālanigrodheti  ajapālakā tassa nigrodhassa  chāyāya nisīdantipi tiṭṭhantipi, tasmā so ajapālanigrodhotveva saṅkhaṃ gato, tassa heṭṭhāti attho. paṭhamābhisambuddhoti sambuddho hutvā paṭhamameva. udapādīti ayaṃ vitakko pañcame sattāhe udapādi. kasmā udapādīti? sabbabuddhānaṃ āciṇṇattā ceva pubbāsevanatāya ca. tattha pubbāsevanāya pakāsanatthaṃ tittirajātakaṃ āharitabbaṃ. hatthivānaratittirā kira ekasmiṃ padese viharantā ‘‘yo amhākaṃ mahallako, tasmiṃ sagāravā viharissāmā’’ti nigrodhaṃ dassetvā ‘‘ko nu kho amhākaṃ mahallako’’ti vīmaṃsantā tittirassa mahallakabhāvaṃ ñatvā tassa jeṭṭhāpacāyanakammaṃ katvā aññamaññaṃ  samaggā sammodamānā viharitvā saggaparāyaṇā ahesuṃ. taṃ kāraṇaṃ ñatvā rukkhe adhivatthā devatā imaṃ gāthamāha –
‘‘ye vuḍḍhamapacāyanti, narā dhammassa kovidā.
diṭṭheva dhamme pāsaṃsā, samparāye ca suggatī’’ti.. (jā॰ 1.1.37).
evaṃ ahetukatiracchānayoniyaṃ nibbattopi tathāgato sagāravavāsaṃ rocesi, idāni kasmā na rocessatīti. agāravoti aññasmiṃ gāravarahito, kañci garuṭṭhāne aṭṭhapetvāti attho. appatissoti patissayarahito, kañci jeṭṭhakaṭṭhāne aṭṭhapetvāti attho. samaṇaṃ  vā brāhmaṇaṃ vāti ettha samitapāpabāhitapāpāyeva samaṇabrāhmaṇā adhippetā. sakkatvā garuṃ katvāti sakkārañceva katvā garukārañca upaṭṭhapetvā.
sadevake loketiādīsu saddhiṃ devehi sadevake. devaggahaṇena cettha mārabrahmesu gahitesupi māro nāma vasavattī sabbesaṃ upari vasaṃ vatteti, brahmā nāma mahānubhāvo, ekaṅguliyā ekasmiṃ cakkavāḷasahasse ālokaṃ pharati, dvīhi dvīsu, dasahi aṅgulīhi dasasu cakkavāḷasahassesu ālokaṃ pharati. so iminā sīlasampannataroti vattuṃ mā labhantūti samārake sabrahmaketi visuṃ vuttaṃ. tathā samaṇā nāma ekanikāyādivasena bahussutā sīlavanto paṇḍitā, brāhmaṇāpi vatthuvijjādivasena bahussutā paṇḍitā. te iminā sampannatarāti vattuṃ  mā labhantūti sassamaṇabrāhmaṇiyā pajāyāti vuttaṃ. sadevamanussāyāti idaṃ pana nippadesato dassanatthaṃ gahitameva gahetvā vuttaṃ. apicettha purimāni tīṇi padāni lokavasena vuttāni, pacchimāni dve pajāvasena. sīlasampannataranti sīlena sampannataraṃ, adhikataranti attho. ettha ca sīlādayo cattāro dhammā lokiyalokuttarā kathitā, vimuttiñāṇadassanaṃ lokiyameva. paccavekkhaṇañāṇameva hetaṃ. pāturahosīti ‘‘ayaṃ satthā avīcito yāva bhavaggā sīlādīhi attanā adhikataraṃ apassanto ‘mayā paṭividdhanavalokuttaradhammameva sakkatvā upanissāya viharissāmī’ti cinteti, kāraṇaṃ bhagavā cinteti, atthaṃ vuḍḍhiṃ visesaṃ  cinteti, gacchāmissa ussāhaṃ janessāmī’’ti cintetvā purato pākaṭo ahosi, abhimukhe aṭṭhāsīti attho.
vihaṃsu  viharanti cāti ettha yo vadeyya – ‘‘viharantīti vacanato paccuppannepi bahū buddhā’’ti, so ‘‘bhagavāpi bhante etarahi arahaṃ sammāsambuddho’’ti iminā vacanena paṭibāhitabbo.
‘‘na me ācariyo atthi, sadiso me na vijjati.
sadevakasmiṃ lokasmiṃ, natthi me paṭipuggalo’’ti.. (mahāva॰ 11; ma॰ ni॰ 2.341) –
ādīhi cassa suttehi aññesaṃ buddhānaṃ abhāvo dīpetabbo. tasmāti yasmā sabbepi buddhā saddhammagaruno, tasmā. mahattamabhikaṅkhatāti mahantabhāvaṃ patthayamānena. saraṃ buddhāna sāsananti buddhānaṃ sāsanaṃ sarantena.
yatoti yasmiṃ kāle. mahattena samannāgatoti rattaññumahattaṃ vepullamahattaṃ brahmacariyamahattaṃ lābhaggamahattanti iminā catubbidhena mahattena samannāgato. atha me saṅghepi gāravoti atha mayhaṃ saṅghepi gāravo jāto. kismiṃ pana kāle bhagavatā saṅghe gāravo katoti? mahāpajāpatiyā dussayugadānakāle. tadā hi bhagavā attano upanītaṃ dussayugaṃ ‘‘saṅghe, gotami, dehi, saṅghe te dinne ahañceva pūjito bhavissāmi saṅgho cā’’ti vadanto saṅghe gāravaṃ akāsi nāma.
2. dutiyaüruvelasuttavaṇṇanā
22. dutiye  sambahulāti bahukā. brāhmaṇāti huhukkajātikena brāhmaṇena saddhiṃ āgatā brāhmaṇā. jiṇṇāti  jarājiṇṇā. vuḍḍhāti vayovuddhā. mahallakāti jātimahallakā. addhagatāti tayo vaye addhe atikkantā. sutametanti amhehi sutaṃ etaṃ. tayidaṃ bho, gotama, tathevāti bho, gotama, etaṃ amhehi sutakāraṇaṃ tathā eva. tayidaṃ bho, gotama, na sampannamevāti taṃ etaṃ abhivādanādiakaraṇaṃ ananucchavikameva.
akālavādītiādīsu akāle vadatīti akālavādī. asabhāvaṃ vadatīti abhūtavādī. anatthaṃ vadati, no atthanti anatthavādī. adhammaṃ vadati, no dhammanti adhammavādī. avinayaṃ vadati, no vinayanti avinayavādī. anidhānavatiṃ vācaṃ bhāsitāti na hadaye nidhetabbayuttakaṃ vācaṃ bhāsitā. akālenāti kathetuṃ ayuttakālena. anapadesanti apadesarahitaṃ, sāpadesaṃ sakāraṇaṃ katvā na katheti. apariyantavatinti pariyantarahitaṃ, na paricchedaṃ dassetvā katheti. anatthasaṃhitanti na lokiyalokuttaraatthanissitaṃ katvā katheti. bālo therotveva saṅkhaṃ gacchatīti andhabālo theroti saṅkhaṃ gacchati.
kālavādītiādīni vuttapaṭipakkhavasena veditabbāni. paṇḍito therotveva saṅkhaṃ gacchatīti paṇḍiccena samannāgatattā  paṇḍito, thirabhāvappattiyā theroti saṅkhaṃ gacchati.
bahussuto hotīti bahuṃ assa sutaṃ hoti, navaṅgaṃ satthusāsanaṃ pāḷianusandhipubbāparavasena uggahitaṃ hotīti attho. sutadharoti sutassa ādhārabhūto. yassa hi ito gahitaṃ ito palāyati, chiddaghaṭe udakaṃ viya na tiṭṭhati, parisamajjhe ekasuttaṃ vā jātakaṃ vā kathetuṃ vā vācetuṃ vā na sakkoti, ayaṃ na sutadharo nāma. yassa pana uggahitaṃ buddhavacanaṃ uggahitakālasadisameva hoti, dasapi vīsatipi vassāni sajjhāyaṃ akarontassa neva nassati, ayaṃ sutadharo nāma. sutasannicayoti sutassa sannicayabhūto. yassa hi sutaṃ hadayamañjūsāya sannicitaṃ silāya lekhā viya suvaṇṇapatte pakkhittasīhavasā viya  ca tiṭṭhati, ayaṃ sutasannicayo nāma. dhātāti dhātā paguṇā. ekaccassa hi uggahitabuddhavacanaṃ dhātaṃ paguṇaṃ niccalikaṃ na hoti, ‘‘asukaṃ suttaṃ vā jātakaṃ vā kathehī’’ti vutte ‘‘sajjhāyitvā saṃsanditvā samanuggāhitvā jānissāmī’’ti vadati. ekaccassa dhātaṃ paguṇaṃ bhavaṅgasotasadisaṃ hoti, ‘‘asukaṃ suttaṃ vā jātakaṃ vā kathehī’’ti vutte uddharitvā tameva katheti. taṃ sandhāya vuttaṃ ‘‘dhātā’’ti. vacasā  paricitāti suttadasaka-vaggadasakapaṇṇāsadasakavasena vācāya sajjhāyitā. manasānupekkhitāti cittena anupekkhitā. yassa vācāya sajjhāyitaṃ buddhavacanaṃ manasā cintentassa tattha tattha pākaṭaṃ hoti, mahādīpaṃ jāletvā ṭhitassa rūpagataṃ viya paññāyati, taṃ sandhāyetaṃ vuttaṃ. diṭṭhiyā suppaṭividdhāti atthato ca kāraṇato ca paññāya suppaṭividdhā.
ābhicetasikānanti abhicetoti abhikkantaṃ visuddhaṃ cittaṃ vuccati, adhicittaṃ vā, abhicetasi jātāni ābhicetasikāni, abhicetosannissitānīti vā ābhicetasikāni. diṭṭhadhammasukhavihārānanti  diṭṭhadhamme sukhavihārānaṃ. diṭṭhadhammoti paccakkho attabhāvo vuccati, tattha sukhavihārabhūtānanti attho. rūpāvacarajjhānānametaṃ adhivacanaṃ. tāni hi appetvā nisinnā jhāyino imasmiṃyeva attabhāve asaṃkiliṭṭhanekkhammasukhaṃ vindanti, tasmā ‘‘diṭṭhadhammasukhavihārānī’’ti vuccati. nikāmalābhīti nikāmena lābhī, attano icchāvasena lābhī, icchiticchitakkhaṇe samāpajjituṃ samatthoti vuttaṃ hoti. akicchalābhīti sukheneva paccanīkadhamme vikkhambhetvā samāpajjituṃ samatthoti vuttaṃ hoti. akasiralābhīti akasirānaṃ lābhī vipulānaṃ, yathāparicchedena vuṭṭhātuṃ samatthoti vuttaṃ hoti. ekacco hi lābhīyeva hoti, na pana icchiticchitakkhaṇe sakkoti samāpajjituṃ. ekacco sakkoti tathāsamāpajjituṃ, pāripanthike  ca pana kicchena vikkhambheti. ekacco tathā ca samāpajjati, pāripanthike ca akiccheneva vikkhambheti, na sakkoti nāḷikayantaṃ viya yathāparicchedeyeva vuṭṭhātuṃ. yassa pana ayaṃ tividhāpi sampadā atthi, so ‘‘akicchalābhī akasiralābhī’’ti vuccati. āsavānaṃ khayātiādīni vuttatthāneva. evamidha sīlampi bāhusaccampi khīṇāsavasseva sīlaṃ bāhusaccañca, jhānānipi khīṇāsavasseva vaḷañjanakajjhānāni kathitāni. ‘‘āsavānaṃ khayā’’tiādīhi  pana arahattaṃ kathitaṃ. phalena cettha maggakiccaṃ pakāsitanti veditabbaṃ.
uddhatenāti uddhaccasahagatena. samphanti palāpakathaṃ. asamāhitasaṅkappoti aṭṭhapitasaṅkappo. magoti magasadiso. ārāti dūre. thāvareyyamhāti thāvarabhāvato. pāpadiṭṭhīti lāmakadiṭṭhi. anādaroti ādararahito. sutavāti sutena upagato. paṭibhānavāti duvidhena paṭibhānena samannāgato. paññāyatthaṃ vipassatīti sahavipassanāya maggapaññāya catunnaṃ saccānaṃ atthaṃ vinivijjhitvā passati. pāragū sabbadhammānanti sabbesaṃ khandhādidhammānaṃ  pāraṃ gato, abhiññāpāragū, pariññāpāragū, pahānapāragū, bhāvanāpāragū, sacchikiriyāpāragū, samāpattipāragūti evaṃ chabbidhena pāragamanena sabbadhammānaṃ pāraṃ pariyosānaṃ gato. akhiloti rāgakhilādivirahito. paṭibhānavāti duvidheneva paṭibhānena samannāgato. brahmacariyassa kevalīti sakalabrahmacariyo. sesamettha uttānamevāti.
3. lokasuttavaṇṇanā
23. tatiye lokoti dukkhasaccaṃ. abhisambuddhoti ñāto paccakkho kato. lokasmāti  dukkhasaccato. pahīnoti mahābodhimaṇḍe arahattamaggañāṇena pahīno. tathāgatassa bhāvitāti tathāgatena bhāvitā.
evaṃ ettakena ṭhānena catūhi saccehi attano buddhabhāvaṃ kathetvā idāni tathāgatabhāvaṃ kathetuṃ yaṃ, bhikkhavetiādimāha. tattha diṭṭhanti rūpāyatanaṃ. sutanti saddāyatanaṃ. mutanti patvā gahetabbato gandhāyatanaṃ rasāyatanaṃ phoṭṭhabbāyatanaṃ. viññātanti sukhadukkhādi dhammārammaṇaṃ. pattanti pariyesitvā vā apariyesitvā vā pattaṃ. pariyesitanti pattaṃ vā appattaṃ vā pariyesitaṃ. anuvicaritaṃ manasāti cittena anusañcaritaṃ.
tathāgatena  abhisambuddhanti iminā etaṃ dasseti – yaṃ aparimāṇāsu lokadhātūsu imassa sadevakassa lokassa nīlaṃ pītakantiādi rūpārammaṇaṃ cakkhudvāre āpāthaṃ āgacchati, ‘‘ayaṃ satto imasmiṃ khaṇe imaṃ nāma rūpārammaṇaṃ  disvā sumano vā dummano vā majjhatto vā jāto’’ti sabbaṃ tathāgatassa evaṃ abhisambuddhaṃ. tathā yaṃ aparimāṇāsu lokadhātūsu imassa sadevakassa lokassa bherisaddo mudiṅgasaddotiādi saddārammaṇaṃ sotadvāre āpāthaṃ āgacchati, mūlagandho tacagandhotiādi gandhārammaṇaṃ ghānadvāre āpāthaṃ āgacchati, mūlaraso khandharasotiādi rasārammaṇaṃ jivhādvāre āpāthaṃ āgacchati, kakkhaḷaṃ mudukantiādi pathavīdhātutejodhātuvāyodhātubhedaṃ phoṭṭhabbārammaṇaṃ kāyadvāre āpāthaṃ āgacchati, ‘‘ayaṃ satto imasmiṃ khaṇe imaṃ nāma phoṭṭhabbārammaṇaṃ phusitvā sumano vā dummano vā majjhatto vā jāto’’ti sabbaṃ tathāgatassa evaṃ abhisambuddhaṃ. tathā yaṃ aparimāṇāsu lokadhātūsu imassa sadevakassa lokassa sukhadukkhādibhedaṃ dhammārammaṇaṃ manodvārassa āpāthaṃ āgacchati, ‘‘ayaṃ satto imasmiṃ khaṇe imaṃ nāma dhammārammaṇaṃ vijānitvā sumano vā dummano vā majjhatto vā jāto’’ti sabbaṃ tathāgatassa evaṃ abhisambuddhaṃ. yañhi, bhikkhave, imesaṃ sabbasattānaṃ diṭṭhaṃ sutaṃ mutaṃ viññātaṃ, tattha tathāgatena adiṭṭhaṃ vā asutaṃ vā amutaṃ vā aviññātaṃ vā natthi, imassa pana mahājanassa pariyesitvā appattampi atthi, apariyesitvā appattampi atthi, pariyesitvā pattampi atthi, apariyesitvā pattampi atthi, sabbampi tathāgatassa appattaṃ nāma natthi ñāṇena asacchikataṃ.
tasmā tathāgatoti vuccatīti yaṃ yathā lokena gataṃ, tassa tatheva  gatattā tathāgatoti vuccati. pāḷiyaṃ pana ‘‘abhisambuddha’’nti vuttaṃ, taṃ gatasaddena ekatthaṃ. iminā nayena sabbavāresu tathāgatoti nigamassa attho veditabbo. tassa yutti ekapuggalavaṇṇanāyaṃ tathāgatasaddavitthāre vuttāyeva. apicettha aññadatthūti ekaṃsatthe nipāto. dakkhatīti daso. vasaṃ vattetīti vasavattī.
sabbaṃ lokaṃ abhiññāti tedhātukaṃ lokasannivāsaṃ jānitvā. sabbaṃ loke yathātathanti tasmiṃ tedhātukalokasannivāse yaṃkiñci neyyaṃ, sabbaṃ taṃ yathātathaṃ aviparītaṃ jānitvā. visaṃyuttoti catunnaṃ  yogānaṃ pahānena visaṃyutto. anūpayoti taṇhādiṭṭhiupayehi virahito. sabbābhibhūti rūpādīni sabbārammaṇāni abhibhavitvā ṭhito. dhīroti dhitisampanno. sabbaganthappamocanoti sabbe cattāropi ganthe mocetvā ṭhito. phuṭṭhassāti phuṭṭhā assa. idañca karaṇatthe sāmivacanaṃ. paramā santīti nibbānaṃ. tañhi tena ñāṇaphusanena phuṭṭhaṃ. tenevāha – nibbānaṃ akutobhayanti. atha  vā paramāsantīti uttamā santi. katarā sāti? nibbānaṃ. yasmā pana nibbāne kutoci bhayaṃ natthi, tasmā taṃ akutobhayanti vuccati. vimutto upadhisaṅkhayeti upadhisaṅkhayasaṅkhāte nibbāne tadārammaṇāya phalavimuttiyā vimutto. sīho anuttaroti parissayānaṃ sahanaṭṭhena kilesānañca hiṃsanaṭṭhena tathāgato anuttaro sīho nāma. brahmanti seṭṭhaṃ. itīti evaṃ tathāgatassa guṇe jānitvā. saṅgammāti samāgantvā. taṃ namassantīti taṃ tathāgataṃ te saraṇaṃ gatā namassanti. idāni yaṃ vadantā te namassanti, taṃ dassetuṃ dantotiādi vuttaṃ. taṃ uttānatthamevāti.
4. kāḷakārāmasuttavaṇṇanā
24. catutthaṃ atthuppattiyaṃ nikkhittaṃ. katarāya atthuppattiyanti? dasabalaguṇakathāya. anāthapiṇḍikassa kira dhītā cūḷasubhaddā ‘‘sāketanagare kāḷakaseṭṭhiputtassa gehaṃ gacchissāmī’’ti satthāraṃ upasaṅkamitvā, ‘‘bhante, ahaṃ micchādiṭṭhikakulaṃ gacchāmi. sace tattha sakkāraṃ labhissāmi, ekasmiṃ purise pesiyamāne papañco bhavissati, maṃ āvajjeyyātha bhagavā’’ti paṭiññaṃ gahetvā agamāsi. seṭṭhi ‘‘suṇisā me āgatā’’ti maṅgalaṃ karontova bahuṃ khādanīyabhojanīyaṃ paṭiyādetvā pañca acelakasatāni nimantesi. so tesu nisinnesu ‘‘dhītā  me āgantvā arahante vandatū’’ti cūḷasubhaddāya pesesi. āgataphalā ariyasāvikā arahanteti  vuttamatteyeva ‘‘lābhā vata me’’ti uṭṭhahitvā gatā te nissirikadassane acelake disvāva ‘‘samaṇā nāma na evarūpā honti, tāta, yesaṃ neva ajjhattaṃ hirī, na bahiddhā ottappaṃ atthī’’ti vatvā ‘‘na ime samaṇā, dhīdhī’’ti kheḷaṃ pātetvā nivattitvā attano vasanaṭṭhānameva gatā.
tato  acelakā ‘‘mahāseṭṭhi kuto te evarūpā kālakaṇṇī laddhā, kiṃ sakalajambudīpe aññā dārikā natthī’’ti seṭṭhiṃ paribhāsiṃsu. so ‘‘ācariyā jānitvā vā kataṃ hotu ajānitvā vā, ahamettha jānissāmī’’ti acelake uyyojetvā subhaddāya santikaṃ gantvā ‘‘amma, kasmā evarūpaṃ akāsi, kasmā arahante lajjāpesī’’ti āha. tāta, arahantā nāma evarūpā na hontīti. atha naṃ so āha –
‘‘kīdisā samaṇā tuyhaṃ, bāḷhaṃ kho ne pasaṃsasi.
kiṃsīlā kiṃsamācārā, taṃ me akkhāhi pucchitā’’ti..
sā āha –
‘‘santindriyā santamanā, santatejā guṇamaggasaṇṭhitā.
okkhittacakkhū mitabhāṇī, tādisā samaṇā mama..
‘‘vasanti vanamogayha, nāgo chetvāva bandhanaṃ.
ekakiyā adutiyā, tādisā samaṇā mamā’’ti..
evañca  pana vatvā seṭṭhissa pure ṭhatvā tiṇṇaṃ ratanānaṃ guṇaṃ kathesi. seṭṭhi tassā vacanaṃ sutvā ‘‘yadi evaṃ, tava samaṇe ānetvā maṅgalaṃ karomā’’ti. sā pucchi ‘‘kadā karissatha, tātā’’ti. seṭṭhi cintesi – ‘‘katipāhaccayenāti vutte pesetvā pakkosāpeyyā’’ti. atha naṃ ‘‘sve ammā’’ti āha. sā sāyanhasamaye uparipāsādaṃ āruyha mahantaṃ pupphasamuggaṃ gahetvā satthu guṇe anussaritvā aṭṭha pupphamuṭṭhiyo dasabalassa vissajjetvā añjaliṃ paggayha namassamānā aṭṭhāsi. evañca avaca – ‘‘bhagavā sve pañcahi  bhikkhusatehi saddhiṃ mayhaṃ bhikkhaṃ gaṇhathā’’ti. tāni pupphāni gantvā dasabalassa matthake vitānaṃ hutvā aṭṭhaṃsu. satthā āvajjento taṃ kāraṇaṃ addasa. dhammadesanāpariyosāne anāthapiṇḍikamahāseṭṭhi dasabalaṃ vanditvā ‘‘sve, bhante, pañcahi bhikkhusatehi saddhiṃ mama gehe bhikkhaṃ gaṇhathā’’ti āha. cūḷasubhaddāya nimantitamha seṭṭhīti. na, bhante, kañci āgataṃ passāmāti. āma, seṭṭhi, saddhā pana upāsikā dūre yojanasatamatthakepi yojanasahassamatthakepi ṭhitā himavanto viya paññāyatīti vatvā –
‘‘dūre  santo pakāsenti, himavantova pabbato.
asantettha na dissanti, rattiṃ khittā yathā sarā’’ti.. (dha॰ pa॰ 304) –
imaṃ gāthamāha. anāthapiṇḍiko ‘‘bhante, mama, dhītu saṅgahaṃ karothā’’ti vanditvā pakkāmi.
satthā ānandattheraṃ āmantesi – ‘‘ahaṃ, ānanda, sāketaṃ gamissāmi, pañcannaṃ  bhikkhusatānaṃ salākaṃ dehi. dadanto ca chaḷabhiññānaṃyeva dadeyyāsī’’ti. thero tathā akāsi. cūḷasubhaddā rattibhāgasamanantare cintesi – ‘‘buddhā nāma bahukiccā bahukaraṇīyā, maṃ sallakkheyya vā na vā, kiṃ nu kho karissāmī’’ti. tasmiṃ khaṇe vessavaṇo mahārājā cūḷasubhaddāya kathesi – ‘‘bhadde, mā kho tvaṃ vimanā ahosi, mā dummanā. adhivutthaṃ te bhagavatā svātanāya bhattaṃ saddhiṃ bhikkhusaṅghenā’’ti. sā tuṭṭhapahaṭṭhā dānameva saṃvidahi. sakkopi kho devarājā vissakammaṃ āmantesi – ‘‘tāta, dasabalo cūḷasubhaddāya santikaṃ sāketanagaraṃ gacchissati, pañca kūṭāgārasatāni māpehī’’ti. so tathā akāsi. satthā pañcahi chaḷabhiññasatehi parivuto kūṭāgārayānena maṇivaṇṇaṃ ākāsaṃ vilikhanto viya sāketanagaraṃ agamāsi.
subhaddā buddhappamukhassa bhikkhusaṅghassa dānaṃ datvā satthāraṃ vanditvā āha – ‘‘bhante, mayhaṃ sasurapakkho micchādiṭṭhiko, sādhu tesaṃ anucchavikadhammaṃ kathethā’’ti. satthā dhammaṃ desesi. kāḷakaseṭṭhi sotāpanno hutvā attano uyyānaṃ dasabalassa adāsi. acelakā ‘‘amhākaṃ paṭhamaṃ dinna’’nti nikkhamituṃ na icchanti. ‘‘gacchatha nīharitabbaniyāmena te nīharathā’’ti sabbe nīharāpetvā tattheva satthu vihāraṃ kāretvā brahmadeyyaṃ katvā  udakaṃ pātesi. so kāḷakena kāritatāya kāḷakārāmo nāma jāto. bhagavā tasmiṃ samaye tattha viharati. tena vuttaṃ – ‘‘sākete viharati kāḷakārāme’’ti.
bhikkhū āmantesīti pañcasate bhikkhū āmantesi. te kira sāketanagaravāsino kulaputtā satthu dhammadesanaṃ sutvā satthu santike pabbajitvā upaṭṭhānasālāya nisinnā ‘‘aho buddhaguṇā nāma mahantā, evarūpaṃ nāma micchādiṭṭhikaṃ kāḷakaseṭṭhiṃ diṭṭhito mocetvā sotāpattiphalaṃ pāpetvā  sakalanagaraṃ satthārā devalokasadisaṃ kata’’nti dasabalassa guṇaṃ kathenti. satthā tesaṃ guṇaṃ kathentānaṃ cittaṃ upaparikkhitvā – ‘‘mayi gate mahatī desanā samuṭṭhissati, desanāpariyosāne ca ime pañcasatā bhikkhū arahatte patiṭṭhahissanti, mahāpathavī udakapariyantaṃ katvā kampissatī’’ti dhammasabhaṃ gantvā paññattavarabuddhāsane nisinno te bhikkhū ādiṃ katvā yaṃ, bhikkhave, sadevakassa lokassāti imaṃ desanaṃ ārabhi. evamidaṃ suttaṃ guṇakathāya nikkhittanti veditabbaṃ.
tattha ‘‘tamahaṃ jānāmī’’ti padapariyosāne mahāpathavī udakapariyantaṃ katvā akampittha. abbhaññāsinti abhiaññāsiṃ, jāninti attho. viditanti pākaṭaṃ katvā ñātaṃ. iminā etaṃ dasseti – aññe jānantiyeva, mayā pana pākaṭaṃ katvā viditanti. imehi tīhi padehi sabbaññutabhūmi nāma kathitā. taṃ tathāgato na upaṭṭhāsīti taṃ chadvārikaṃ ārammaṇaṃ tathāgato taṇhāya vā diṭṭhiyā vā na upaṭṭhāsi na upagañchi. ayañhi passati bhagavā cakkhunā rūpaṃ, chandarāgo  bhagavato natthi, suvimuttacitto so bhagavā. suṇāti bhagavā sotena saddaṃ. ghāyati bhagavā ghānena gandhaṃ. sāyati bhagavā jivhāya rasaṃ. phusati bhagavā kāyena phoṭṭhabbaṃ. vijānāti bhagavā manasā dhammaṃ, chandarāgo bhagavato natthi, suvimuttacitto so bhagavā. tena vuttaṃ – ‘‘taṃ tathāgato na upaṭṭhāsī’’ti. iminā padena khīṇāsavabhūmi kathitāti veditabbā.
taṃ mamassa musāti taṃ me vacanaṃ musāvādo nāma bhaveyya. taṃ passa tādisamevāti tampi musāvādo bhaveyya. taṃ mamassa kalīti taṃ vacanaṃ mayhaṃ doso bhaveyyāti attho. ettāvatā saccabhūmi nāma kathitāti veditabbā.
daṭṭhā  daṭṭhabbanti disvā daṭṭhabbaṃ. diṭṭhaṃ na maññatīti taṃ diṭṭhaṃ rūpāyatanaṃ ‘‘ahaṃ mahājanena diṭṭhameva passāmī’’ti taṇhāmānadiṭṭhīhi na maññati. adiṭṭhaṃ na maññatīti ‘‘ahaṃ mahājanena adiṭṭhameva etaṃ passāmī’’ti evampi taṇhādīhi maññanāhi na maññati. daṭṭhabbaṃ na maññatīti ‘‘mahājanena diṭṭhaṃ passāmī’’ti evampi tāhi maññanāhi na maññati. daṭṭhabbañhi adiṭṭhampi hotiyeva. evarūpāni hi vacanāni tīsupi kālesu labbhanti, tenassa attho vutto. daṭṭhāraṃ  na maññatīti passitāraṃ  ekasattaṃ nāma tāhi maññanāhi na maññatīti attho. sesaṭṭhānesupi imināva nayena attho veditabbo. iminā ettakena ṭhānena suññatābhūmi nāma kathitā.
iti kho, bhikkhaveti evaṃ kho, bhikkhave. tādīyeva tādīti tāditā nāma ekasadisatā. tathāgato ca yādiso lābhādīsu, tādisova alābhādīsu. tena vuttaṃ – ‘‘lābhepi tādī, alābhepi tādī. yasepi tādī, ayasepi tādī. nindāyapi tādī, pasaṃsāyapi tādī. sukhepi tādī, dukkhepi tādī’’ti (mahāni॰ 38, 192). imāya tāditāya tādī. tamhā ca pana tādimhāti tato tathāgatatādito añño uttaritaro vā paṇītataro vā tādī natthīti ettāvatā tādibhūmi nāma kathitā. imāhi pañcabhūmīhi desanaṃ niṭṭhāpentassa pañcasupi ṭhānesu mahāpathavī sakkhibhāvena akampittha. desanāpariyosāne te pañcasate adhunāpabbajite kulaputte ādiṃ katvā taṃ ṭhānaṃ pattānaṃ devamanussānaṃ caturāsīti pāṇasahassāni amatapānaṃ piviṃsu.
bhagavāpi suttaṃ niṭṭhāpetvā gāthāhi kūṭaṃ gaṇhanto yaṃkiñcītiādimāha. tattha  ajjhositaṃ saccamutaṃ paresanti paresaṃ saddhāya parapattiyāyanāya saccamutanti maññitvā ajjhositaṃ gilitvā pariniṭṭhāpetvā gahitaṃ. sayasaṃvutesūti sayameva saṃvaritvā piyāyitvā gahitagahaṇesu, diṭṭhigatikesūti attho. diṭṭhigatikā hi sayaṃ saṃvutāti vuccanti. saccaṃ musā vāpi paraṃ daheyyāti tesu sayaṃ saṃvutasaṅkhātesu diṭṭhigatikesu tathāgato tādī tesaṃ ekampi vacanaṃ ‘‘idameva saccaṃ moghamañña’’nti evaṃ saccaṃ musā vāpi paraṃ uttamaṃ katvā na odaheyya, na saddaheyya, na pattiyāyeyya. etañca sallanti etaṃ diṭṭhisallaṃ. paṭikacca disvāti puretaraṃ bodhimūleyeva disvā. visattāti laggā lagitā palibuddhā. jānāmi passāmi tatheva etanti yathāyaṃ pajā ajjhositā gilitvā pariniṭṭhāpetvā visattā laggā lagitā, evaṃ ahampi  jānāmi passāmi. tathā evaṃ yathā etāya pajāya gahitanti evaṃ ajjhositaṃ natthi tathāgatānanti attho.
5. brahmacariyasuttavaṇṇanā
25. pañcame  janakuhanatthanti tīhi kuhanavatthūhi janassa kuhanatthāya. na janalapanatthanti na janassa upalāpanatthaṃ. na lābhasakkārasilokānisaṃsatthanti na cīvarādithutivacanatthaṃ. na itivādappamokkhānisaṃsatthanti na tena tena kāraṇena  katavādānisaṃsatthaṃ, na vādassa pamokkhānisaṃsatthaṃ. na iti maṃ jano jānātūti na ‘‘evaṃ kira esa bhikkhu, evaṃ kira esa bhikkhū’’ti janassa jānanatthāya. saṃvaratthanti pañcahi saṃvarehi saṃvaraṇatthāya. pahānatthanti tīhi pahānehi pajahanatthāya. virāgatthanti rāgādīnaṃ virajjanatthāya. nirodhatthanti tesaṃyeva nirujjhanatthāya. anītihanti itihaparivajjitaṃ, aparapattiyanti attho. nibbānogadhagāminanti nibbānassa antogāminaṃ. maggabrahmacariyañhi nibbānaṃ ārammaṇaṃ karitvā nibbānassa antoyeva vattati pavattati. paṭipajjantīti duvidhampi paṭipajjanti. imasmiṃ sutte vaṭṭavivaṭṭaṃ kathetvā gāthāsu vivaṭṭameva kathitaṃ.
6. kuhasuttavaṇṇanā
26. chaṭṭhe kuhāti kuhakā. thaddhāti kodhena ca mānena ca thaddhā. lapāti upalāpakā. siṅgīti ‘‘tattha katamaṃ siṅgaṃ, yaṃ siṅgaṃ siṅgāratā cāturatā cāturiyaṃ parikkhattatā pārikkhattiya’’nti (vibha॰ 852) evaṃ vuttehi siṅgasadisehi pākaṭakilesehi samannāgatā. unnaḷāti uggatanaḷā tucchamānaṃ ukkhipitvā ṭhitā. asamāhitāti cittekaggamattassāpi alābhino. na  me te, bhikkhave, bhikkhū māmakāti te mayhaṃ bhikkhū mama santakā na honti. ‘‘te mayha’’nti idaṃ pana satthāraṃ uddissa pabbajitattā vuttaṃ. te kho me, bhikkhave, bhikkhū māmakāti idhāpi meti attānaṃ uddissa pabbajitattā vadati, sammāpaṭipannattā pana ‘‘māmakā’’ti āha. vuddhiṃ virūḷhiṃ vepullaṃ āpajjantīti sīlādīhi guṇehi vaḍḍhanato vuddhiṃ, niccalabhāvena virūḷhiṃ, sabbattha patthaṭatāya vepullaṃ pāpuṇanti. te panete yāva  arahattamaggā viruhanti, arahattaphalaṃ patte virūḷhā nāma honti. iti imasmiṃ suttepi gāthāsupi vaṭṭavivaṭṭameva kathitaṃ.
7. santuṭṭhisuttavaṇṇanā
27. sattame  appānīti parittāni. sulabhānīti sukhena laddhabbāni, yattha katthaci sakkā honti labhituṃ. anavajjānīti niddosāni. piṇḍiyālopabhojananti jaṅghāpiṇḍiyabalena caritvā ālopamattaṃ laddhaṃ bhojanaṃ. pūtimuttanti yaṃkiñci muttaṃ. yathā hi suvaṇṇavaṇṇopi kāyo pūtikāyoti vuccati, evaṃ abhinavampi muttaṃ pūtimuttameva.
vighātoti vigataghāto, cittassa dukkhaṃ na hotīti attho. disā  nappaṭihaññatīti yassa hi ‘‘asukaṭṭhānaṃ nāma gato cīvarādīni labhissāmī’’ti cittaṃ uppajjati, tassa disā paṭihaññati nāma. yassa evaṃ na uppajjati, tassa nappaṭihaññati nāma. dhammāti paṭipattidhammā. sāmaññassānulomikāti samaṇadhammassa anulomā. adhiggahitāti sabbete tuṭṭhacittassa bhikkhuno adhiggahitā honti antogatā na paribāhirāti.
8. ariyavaṃsasuttavaṇṇanā
28. aṭṭhamassa ajjhāsayiko nikkhepo. imaṃ kira mahāariyavaṃsasuttantaṃ bhagavā jetavanamahāvihāre dhammasabhāyaṃ paññattavarabuddhāsane nisinno attanopi parapuggalānampi ajjhāsayavasena parivāretvā nisinnāni cattālīsa bhikkhusahassāni, ‘‘bhikkhave’’ti āmantetvā cattārome, bhikkhave, ariyavaṃsāti ārabhi. tattha ariyavaṃsāti ariyānaṃ vaṃsā. yathā hi khattiyavaṃso brāhmaṇavaṃso vessavaṃso suddavaṃso samaṇavaṃso kulavaṃso rājavaṃso, evaṃ ayampi aṭṭhamo ariyavaṃso ariyatanti ariyapaveṇī nāma hoti. so kho panāyaṃ ariyavaṃso imesaṃ vaṃsānaṃ mūlagandhādīnaṃ kāḷānusārigandhādayo viya aggamakkhāyati.
ke pana te ariyā, yesaṃ ete vaṃsāti? ariyā vuccanti buddhā ca paccekabuddhā ca tathāgatasāvakā ca, etesaṃ ariyānaṃ vaṃsāti ariyavaṃsā. ito pubbe hi satasahassakappādhikānaṃ  catunnaṃ asaṅkhyeyyānaṃ matthake taṇhaṅkaro, medhaṅkaro, saraṇaṅkaro, dīpaṅkaroti cattāro  buddhā uppannā, te ariyā, tesaṃ ariyānaṃ vaṃsāti ariyavaṃsā. tesaṃ buddhānaṃ parinibbānato aparabhāge asaṅkhyeyyaṃ atikkamitvā koṇḍañño nāma buddho uppanno…pe॰… imasmiṃ kappe kakusandho, koṇāgamano, kassapo, amhākaṃ bhagavā gotamoti cattāro buddhā uppannā, tesaṃ ariyānaṃ vaṃsāti ariyavaṃsā. apica atītānāgatapaccuppannānaṃ sabbabuddha-paccekabuddha-buddhasāvakānaṃ ariyānaṃ vaṃsāti ariyavaṃsā.
te kho panete aggaññā aggāti jānitabbā, rattaññā dīgharattaṃ pavattāti jānitabbā, vaṃsaññā vaṃsāti jānitabbā. porāṇā na adhunuppattikā. asaṃkiṇṇā avikiṇṇā anapanītā. asaṃkiṇṇapubbā atītabuddhehipi na saṃkiṇṇapubbā, ‘‘ki imehī’’ti na apanītapubbā. na saṃkīyantīti idānipi na apanīyanti. na saṃkīyissantīti anāgatabuddhehipi na apanīyissanti. ye loke viññū samaṇabrāhmaṇā, tehi appaṭikuṭṭhā, samaṇehi brāhmaṇehi viññūhi aninditā agarahitā.
santuṭṭho hotīti paccayasantosavasena santuṭṭho hoti. itarītarenāti na thūlasukhumalūkhapaṇītathirajiṇṇānaṃ yena kenaci, atha kho yathāladdhādīnaṃ itarītarena yena kenaci santuṭṭho hotīti attho. cīvarasmiñhi tayo santosā  yathālābhasantoso yathābalasantoso yathāsāruppasantosoti. piṇḍapātādīsupi eseva nayo. tesaṃ vitthārakathā ‘‘santuṭṭhassa, bhikkhave, anuppannā ceva kusalā dhammā uppajjantī’’ti imasmiṃ sutte vuttanayeneva veditabbā. iti ime tayo santose sandhāya ‘‘santuṭṭho hoti itarītarena cīvarena, yathāladdhādīsu yena kenaci cīvarena santuṭṭho hotī’’ti vuttaṃ.
ettha ca cīvaraṃ jānitabbaṃ, cīvarakkhettaṃ jānitabbaṃ, paṃsukūlaṃ jānitabbaṃ, cīvarasantoso jānitabbo, cīvarappaṭisaṃyuttāni dhutaṅgāni jānitabbāni. tattha cīvaraṃ jānitabbanti khomādīni cha cīvarāni dukūlādīni cha anulomacīvarāni jānitabbāni. imāni dvādasa kappiyacīvarāni. kusacīraṃ, vākacīraṃ, phalakacīraṃ, kesakambalaṃ, vāḷakambalaṃ, potthako, cammaṃ, ulūkapakkhaṃ, rukkhadussaṃ, latādussaṃ, erakadussaṃ, kadalidussaṃ, veḷudussanti evamādīni pana akappiyacīvarāni.
cīvarakkhettanti  ‘‘saṅghato vā gaṇato vā ñātito vā mittato vā attano vā dhanena, paṃsukūlaṃ vā’’ti evaṃ uppajjanato cha khettāni, aṭṭhannañca mātikānaṃ vasena aṭṭha khettāni jānitabbāni.
paṃsukūlanti sosānikaṃ, pāpaṇikaṃ, rathiyaṃ, saṅkārakūṭakaṃ, sotthiyaṃ, sinānaṃ, titthaṃ, gatapaccāgataṃ, aggidaḍḍhaṃ, gokhāyitaṃ, upacikakhāyitaṃ, undūrakhāyitaṃ, antacchinnaṃ, dasacchinnaṃ, dhajāhaṭaṃ, thūpaṃ, samaṇacīvaraṃ, sāmuddiyaṃ, ābhisekiyaṃ, panthikaṃ, vātāhaṭaṃ, iddhimayaṃ, devadattiyanti tevīsati paṃsukūlāni veditabbāni. ettha ca sotthiyanti gabbhamalaharaṇaṃ. gatapaccāgatanti matakasarīraṃ pārupitvā susānaṃ netvā ānītacīvaraṃ. dhajāhaṭanti dhajaṃ ussāpetvā tato ānītaṃ. thūpanti vammike pūjitacīvaraṃ. sāmuddiyanti samuddavīcīhi thalaṃ pāpitaṃ. panthikanti panthaṃ gacchantehi corabhayena pāsāṇehi koṭṭetvā pārutacīvaraṃ. iddhimayanti ehibhikkhucīvaraṃ. sesaṃ pākaṭamevāti.
cīvarasantosoti vīsati cīvarasantosā – cīvare vitakkasantoso, gamanasantoso, pariyesanasantoso, paṭilābhasantoso, mattapaṭiggahaṇasantoso, loluppavivajjanasantoso, yathālābhasantoso, yathābalasantoso, yathāsāruppasantoso, udakasantoso, dhovanasantoso, karaṇasantoso, parimāṇasantoso, suttasantoso, sibbanasantoso, rajanasantoso, kappasantoso, paribhogasantoso, sannidhiparivajjanasantoso, vissajjanasantosoti.
tattha sādakabhikkhunā temāsaṃ nibaddhavāsaṃ vasitvā ekamāsamattaṃ vitakketuṃ vaṭṭati. so hi pavāretvā cīvaramāse cīvaraṃ karoti, paṃsukūliko aḍḍhamāseneva karoti. idaṃ māsaḍḍhamāsamattaṃ vitakkanaṃ vitakkasantoso nāma. vitakkasantosena pana santuṭṭhena bhikkhunā pācīnakhaṇḍarājivāsikapaṃsukūlikattherasadisena  bhavitabbaṃ.
thero kira ‘‘cetiyapabbatavihāre cetiyaṃ vandissāmī’’ti āgato cetiyaṃ vanditvā cintesi – ‘‘mayhaṃ cīvaraṃ jiṇṇaṃ, bahūnaṃ vasanaṭṭhāne labhissāmī’’ti. so mahāvihāraṃ gantvā saṅghattheraṃ disvā vasanaṭṭhānaṃ pucchitvā tattha vuttho punadivase cīvaraṃ ādāya āgantvā theraṃ vandi. thero ‘‘kiṃ, āvuso’’ti āha. gāmadvāraṃ, bhante, gamissāmīti. ahampāvuso, gamissāmīti. sādhu, bhanteti gacchanto mahābodhidvārakoṭṭhake ṭhatvā ‘‘puññavantānaṃ vasanaṭṭhāne manāpaṃ labhissāmī’’ti cintetvā ‘‘aparisuddho me vitakko’’ti tatova paṭinivatti. punadivase ambaṅgaṇasamīpato, punadivase mahācetiyassa uttaradvārato tattheva paṭinivattitvā catutthadivase therassa santikaṃ agamāsi. thero ‘‘imassa bhikkhuno vitakko na parisuddho bhavissatī’’ti cīvaraṃ gahetvā tena saddhiṃyeva pañhaṃ pucchamāno gāmaṃ pāvisi. tañca rattiṃ eko manusso uccārapalibuddho sāṭakeyeva vaccaṃ katvā taṃ saṅkāraṭṭhāne chaḍḍesi. paṃsukūlikatthero taṃ nīlamakkhikāhi samparikiṇṇaṃ disvā añjaliṃ paggahesi. mahāthero ‘‘kiṃ, āvuso, saṅkāraṭṭhānassa añjaliṃ paggaṇhāsī’’ti. nāhaṃ, bhante, saṅkāraṭṭhānassa añjaliṃ paggaṇhāmi, mayhaṃ pitu dasabalassa paggaṇhāmi, puṇṇadāsiyā sarīraṃ pārupitvā chaḍḍitaṃ paṃsukūlaṃ tumbamatte pāṇake vidhunitvā susānato gaṇhantena dukkarataraṃ kataṃ, bhanteti. mahāthero ‘‘parisuddho vitakko paṃsukūlikassā’’ti cintesi. paṃsukūlikattheropi tasmiṃyeva ṭhāne ṭhito vipassanaṃ vaḍḍhetvā tīṇi phalāni patto taṃ sāṭakaṃ gahetvā cīvaraṃ katvā pārupitvā pācīnakhaṇḍarājiṃ gantvā aggaphalaṃ arahattaṃ pāpuṇi.
cīvaratthāya gacchantassa pana ‘‘kattha labhissāmī’’ti acintetvā kammaṭṭhānasīseneva gamanaṃ gamanasantoso nāma. pariyesantassa pana yena vā tena vā saddhiṃ apariyesitvā lajjiṃ pesalaṃ bhikkhuṃ gahetvā pariyesanaṃ pariyesanasantoso nāma. evaṃ pariyesantassa āhariyamānaṃ cīvaraṃ dūrato disvā ‘‘etaṃ manāpaṃ bhavissati, etaṃ amanāpa’’nti evaṃ avitakketvā thūlasukhumādīsu yathāladdheneva santussanaṃ paṭilābhasantoso nāma. evaṃ laddhaṃ gaṇhantassāpi ‘‘ettakaṃ dupaṭṭassa bhavissati, ettakaṃ ekapaṭṭassā’’ti attano pahonakamatteneva santussanaṃ mattapaṭiggahaṇasantoso nāma. cīvaraṃ pariyesantassa pana ‘‘asukassa gharadvāre manāpaṃ labhissāmī’’ti acintetvā dvārapaṭipāṭiyā caraṇaṃ loluppavivajjanasantoso nāma.
lūkhapaṇītesu yena kenaci yāpetuṃ sakkontassa yathāladdheneva yāpanaṃ yathālābhasantoso nāma. attano thāmaṃ jānitvā yena yāpetuṃ sakkoti, tena yāpanaṃ yathābalasantoso nāma. manāpaṃ aññassa  datvā attanā yena kenaci yāpanaṃ yathāsāruppasantoso nāma.
‘‘kattha udakaṃ manāpaṃ, kattha amanāpa’’nti avicāretvā yena kenaci dhovanūpagena udakena  dhovanaṃ udakasantoso nāma. paṇḍumattikagerukapūtipaṇṇarasakiliṭṭhāni pana udakāni vajjetuṃ vaṭṭati. dhovantassa pana muggarādīhi apaharitvā  hatthehi madditvā dhovanaṃ dhovanasantoso nāma. tathā asujjhantaṃ paṇṇāni pakkhipitvā tāpitaüdakenāpi dhovituṃ vaṭṭati. evaṃ dhovitvā karontassa ‘‘idaṃ thūlaṃ, idaṃ sukhuma’’nti akopetvā pahonakanīhāreneva karaṇaṃ karaṇasantoso nāma. timaṇḍalapaticchādanamattasseva karaṇaṃ parimāṇasantoso nāma. cīvarakaraṇatthāya pana manāpaṃ suttaṃ pariyesissāmīti avicāretvā rathikādīsu vā devaṭṭhāne vā āharitvā pādamūle vā ṭhapitaṃ yaṃkiñcideva suttaṃ gahetvā karaṇaṃ suttasantoso nāma.
kusibandhanakāle pana aṅgulamatte satta vāre na vijjhitabbaṃ. evaṃ karontassa hi yo bhikkhu sahāyo na hoti, tassa vattabhedopi natthi. tivaṅgulamatte pana satta vāre vijjhitabbaṃ. evaṃ karontassa maggappaṭipannenāpi sahāyena bhavitabbaṃ. yo na hoti, tassa vattabhedo. ayaṃ sibbanasantoso nāma. rajantena pana kāḷakacchakādīni pariyesantena na caritabbaṃ, somavakkalādīsu yaṃ labhati, tena rajitabbaṃ. alabhantena pana manussehi araññe vākaṃ gahetvā chaḍḍitarajanaṃ vā bhikkhūhi pacitvā chaḍḍitakasaṭaṃ vā gahetvā rajitabbaṃ. ayaṃ rajanasantoso nāma. nīlakaddamakāḷasāmesu yaṃkiñci gahetvā hatthipiṭṭhe nisinnassa paññāyamānakappakaraṇaṃ kappasantoso nāma.
hirikopīnappaṭicchādanamattavasena paribhuñjanaṃ paribhogasantoso nāma. dussaṃ pana labhitvā suttaṃ vā sūciṃ vā kārakaṃ vā alabhantena ṭhapetuṃ vaṭṭati, labhantena na vaṭṭati. katampi sace antevāsikādīnaṃ  dātukāmo hoti, te ca asannihitā, yāva āgamanā ṭhapetuṃ vaṭṭati. āgatamattesu dātabbaṃ. dātuṃ asakkontena adhiṭṭhātabbaṃ. aññasmiṃ cīvare sati paccattharaṇampi adhiṭṭhātuṃ vaṭṭati. anadhiṭṭhitameva hi sannidhi  hoti, adhiṭṭhitaṃ na hotīti mahāsīvatthero āha. ayaṃ sannidhiparivajjanasantoso nāma. vissajjentena pana na mukhaṃ oloketvā dātabbaṃ, sāraṇīyadhamme ṭhatvā vissajjetabbanti ayaṃ vissajjanasantoso nāma.
cīvarappaṭisaṃyuttāni dhutaṅgāni nāma paṃsukūlikaṅgañceva tecīvarikaṅgañca. tesaṃ vitthārakathā visuddhimagge (visuddhi॰ 1.24-25) veditabbā. iti cīvarasantosamahāariyavaṃsaṃ pūrayamāno  bhikkhu imāni dve dhutaṅgāni gopeti. imāni gopento cīvarasantosamahāariyavaṃsavasena santuṭṭho hotīti.
vaṇṇavādīti eko santuṭṭho hoti, santosassa vaṇṇaṃ na katheti. eko na santuṭṭho hoti, santosassa vaṇṇaṃ katheti. eko neva santuṭṭho hoti, na santosassa vaṇṇaṃ katheti. eko santuṭṭho ceva hoti, santosassa ca vaṇṇaṃ katheti. taṃ dassetuṃ ‘‘itarītaracīvarasantuṭṭhiyā ca vaṇṇavādī’’ti vuttaṃ.
anesananti dūteyyapahinagamanānuyogapabhedaṃ nānappakāraṃ anesanaṃ. appatirūpanti ayuttaṃ. aladdhā  cāti alabhitvā. yathā ekacco ‘‘kathaṃ nu kho cīvaraṃ labhissāmī’’ti puññavantehi bhikkhūhi saddhiṃ ekato hutvā kohaññaṃ karonto uttasati paritassati, santuṭṭho bhikkhu evaṃ aladdhā cīvaraṃ na paritassati. laddhā cāti dhammena samena labhitvā. agadhitoti vigatalobhagiddho. amucchitoti adhimattataṇhāya mucchaṃ anāpanno. anajjhopannoti taṇhāya anotthato apariyonaddho. ādīnavadassāvīti anesanāpattiyañca gedhitaparibhoge ca ādīnavaṃ passamāno. nissaraṇapaññoti ‘‘yāvadeva sītassa paṭighātāyā’’ti vuttaṃ nissaraṇameva pajānanto.
itarītaracīvarasantuṭṭhiyāti yena kenaci cīvarena santuṭṭhiyā. nevattānukkaṃsetīti ‘‘ahaṃ paṃsukūliko, mayā upasampadamāḷeyeva paṃsukūlikaṅgaṃ gahitaṃ, ko mayā sadiso atthī’’ti attukkaṃsanaṃ na karoti. no paraṃ vambhetīti ‘‘ime panaññe bhikkhū na paṃsukūlikā’’ti vā, ‘‘paṃsukūlikaṅgamattampi etesaṃ natthī’’ti vā evaṃ paraṃ na vambheti. yo hi tattha dakkhoti yo tasmiṃ cīvarasantose vaṇṇavādādīsu vā dakkho cheko  byatto. analasoti sātaccakiriyāya ālasiyavirahito. sampajāno paṭissatoti sampajānapaññāya ceva satiyā ca yutto. ariyavaṃse ṭhitoti ariyavaṃse patiṭṭhito.
itarītarena  piṇḍapātenāti yena kenaci piṇḍapātena. etthāpi piṇḍapāto jānitabbo, piṇḍapātakkhettaṃ jānitabbaṃ, piṇḍapātasantoso jānitabbo, piṇḍapātappaṭisaṃyuttaṃ dhutaṅgaṃ jānitabbaṃ. tattha piṇḍapātoti odano kummāso sattu maccho maṃsaṃ khīraṃ dadhi sappi navanītaṃ telaṃ madhu phāṇitaṃ yāgu khādanīyaṃ sāyanīyaṃ lehanīyanti soḷasa piṇḍapātā.
piṇḍapātakkhettanti saṅghabhattaṃ uddesabhattaṃ nimantanaṃ salākabhattaṃ pakkhikaṃ uposathikaṃ pāṭipadikabhattaṃ āgantukabhattaṃ gamikabhattaṃ gilānabhattaṃ gilānupaṭṭhākabhattaṃ dhurabhattaṃ kuṭibhattaṃ vārabhattaṃ vihārabhattanti pannarasa piṇḍapātakkhettāni.
piṇḍapātasantosoti piṇḍapāte vitakkasantoso gamanasantoso pariyesanasantoso paṭilābhasantoso paṭiggahaṇasantoso mattapaṭiggahaṇasantoso loluppavivajjanasantoso yathālābhasantoso yathābalasantoso yathāsāruppasantoso upakārasantoso parimāṇasantoso paribhogasantoso sannidhiparivajjanasantoso vissajjanasantosoti pannarasa santosā.
tattha sādako bhikkhu mukhaṃ dhovitvā vitakketi. piṇḍapātikena pana gaṇena saddhiṃ caratā sāyaṃ therūpaṭṭhānakāle ‘‘sve kattha piṇḍāya carissāmāti? asukagāme, bhante’’ti ettakaṃ cintetvā tato paṭṭhāya na vitakketabbaṃ. ekacārikena vitakkamāḷake ṭhatvā vitakketabbaṃ. tato paṭṭhāya vitakkento ariyavaṃsā cuto hoti paribāhiro. ayaṃ  vitakkasantoso nāma.
piṇḍāya pavisantena ‘‘kuhiṃ labhissāmī’’ti acintetvā kammaṭṭhānasīsena gantabbaṃ. ayaṃ gamanasantoso nāma. pariyesantena yaṃ vā taṃ vā aggahetvā lajjiṃ pesalameva gahetvā pariyesitabbaṃ. ayaṃ pariyesanasantoso nāma. dūratova āhariyamānaṃ disvā ‘‘etaṃ manāpaṃ, etaṃ amanāpa’’nti cittaṃ na uppādetabbaṃ. ayaṃ paṭilābhasantoso nāma. ‘‘imaṃ manāpaṃ gaṇhissāmi, imaṃ amanāpaṃ na gaṇhissāmī’’ti acintetvā yaṃkiñci yāpanamattaṃ gahetabbameva. ayaṃ paṭiggahaṇasantoso nāma.
ettha pana deyyadhammo bahu, dāyako appaṃ dātukāmo, appaṃ gahetabbaṃ. deyyadhammopi bahu, dāyakopi bahuṃ dātukāmo, pamāṇeneva gahetabbaṃ. deyyadhammo na bahu, dāyakopi appaṃ dātukāmo, appaṃ gahetabbaṃ. deyyadhammo na bahu, dāyako pana bahuṃ dātukāmo, pamāṇena gahetabbaṃ. paṭiggahaṇasmiñhi mattaṃ ajānanto manussānaṃ pasādaṃ makkheti, saddhādeyyaṃ vinipāteti, sāsanaṃ na karoti, vijātamātuyāpi cittaṃ gahetuṃ na sakkoti. iti mattaṃ jānitvāva paṭiggahetabbanti ayaṃ mattapaṭiggahaṇasantoso nāma. aḍḍhakulāniyeva agantvā dvārapaṭipāṭiyā gantabbaṃ. ayaṃ loluppavivajjanasantoso nāma. yathālābhasantosādayo cīvare vuttanayā eva.
piṇḍapātaṃ paribhuñjitvā ‘‘samaṇadhammaṃ anupālessāmī’’ti evaṃ upakāraṃ ñatvā paribhuñjanaṃ upakārasantoso nāma. pattaṃ pūretvā ānītaṃ na paṭiggahetabbaṃ. anupasampanne sati tena gāhāpetabbaṃ, asati harāpetvā paṭiggahaṇamattaṃ gahetabbaṃ. ayaṃ parimāṇasantoso  nāma. ‘‘jighacchāya paṭivinodanaṃ idamettha nissaraṇa’’nti evaṃ paribhuñjanaṃ paribhogasantoso nāma. nidahitvā na paribhuñjitabbanti ayaṃ sannidhiparivajjanasantoso nāma. mukhaṃ anoloketvā sāraṇīyadhamme ṭhitena vissajjetabbaṃ. ayaṃ vissajjanasantoso nāma.
piṇḍapātappaṭisaṃyuttāni pana pañca dhutaṅgāni piṇḍapātikaṅgaṃ sapadānacārikaṅgaṃ ekāsanikaṅgaṃ pattapiṇḍikaṅgaṃ khalupacchābhattikaṅganti. tesaṃ vitthārakathā visuddhimagge (visuddhi॰ 1.26-30) vuttā. iti piṇḍapātasantosamahāariyavaṃsaṃ pūrayamāno bhikkhu imāni pañca dhutaṅgāni gopeti, imāni gopento piṇḍapātasantosamahāariyavaṃsena santuṭṭho hoti. vaṇṇavādītiādīni vuttanayeneva veditabbāni.
senāsanenāti idha senāsanaṃ jānitabbaṃ, senāsanakkhettaṃ jānitabbaṃ, senāsanasantoso jānitabbo, senāsanappaṭisaṃyuttaṃ dhutaṅgaṃ  jānitabbaṃ. tattha senāsananti mañco pīṭhaṃ bhisi bimbohanaṃ vihāro aḍḍhayogo pāsādo hammiyaṃ guhā leṇaṃ aṭṭo māḷo veḷugumbo rukkhamūlaṃ yattha vā pana bhikkhū paṭikkamantīti imāni pannarasa senāsanāni.
senāsanakkhettanti saṅghato vā gaṇato vā ñātito vā mittato vā attano vā dhanena paṃsukūlaṃ vāti cha khettāni.
senāsanasantosoti senāsane vitakkasantosādayo pannarasa santosā. te piṇḍapāte vuttanayeneva  veditabbā. senāsanappaṭisaṃyuttāni pana pañca dhutaṅgāni āraññikaṅgaṃ rukkhamūlikaṅgaṃ abbhokāsikaṅgaṃ sosānikaṅgaṃ yathāsanthatikaṅganti. tesaṃ vitthārakathā visuddhimagge (visuddhi॰ 1.31-35) vuttā. iti  senāsanasantosamahāariyavaṃsaṃ pūrayamāno bhikkhu imāni pañca dhutaṅgāni gopeti. imāni gopento senāsanasantosamahāariyavaṃsena santuṭṭho hoti.
gilānapaccayo pana piṇḍapāteyeva paviṭṭho. tattha yathālābhayathābalayathāsāruppasantoseneva santussitabbaṃ. nesajjikaṅgaṃ bhāvanārāmaariyavaṃsaṃ bhajati. vuttampi cetaṃ –
‘‘pañca senāsane vuttā, pañca āhāranissitā.
eko vīriyasaṃyutto, dve ca cīvaranissitā’’ti..
iti bhagavā pathaviṃ pattharamāno viya sāgarakucchiṃ pūrayamāno viya ākāsaṃ vitthārayamāno viya ca paṭhamaṃ cīvarasantosaṃ ariyavaṃsaṃ kathetvā candaṃ uṭṭhāpento viya sūriyaṃ ullaṅghento viya ca dutiyaṃ piṇḍapātasantosaṃ kathetvā sineruṃ ukkhipanto viya tatiyaṃ senāsanasantosaṃ ariyavaṃsaṃ kathetvā idāni sahassanayapaṭimaṇḍitaṃ catutthaṃ bhāvanārāmaṃ ariyavaṃsaṃ kathetuṃ puna caparaṃ, bhikkhave, bhikkhu bhāvanārāmo hotīti desanaṃ ārabhi.
tattha āramaṇaṃ ārāmo, abhiratīti attho. bhāvanāya ārāmo assāti bhāvanārāmo. bhāvanāya ratoti bhāvanārato. pañcavidhe pahāne ārāmo assāti pahānārāmo. apica bhāvento  ramatīti bhāvanārāmo. pajahanto ramatīti pahānārāmoti evamettha attho daṭṭhabbo. ayañhi cattāro satipaṭṭhāne bhāvento ramati, ratiṃ vindatīti attho. tathā cattāro sammappadhāne. cattāro iddhipāde, pañcindriyāni, pañca balāni, satta bojjhaṅge, satta anupassanā, aṭṭhārasa mahāvipassanā, sattatiṃsa bodhipakkhiyadhamme, aṭṭhatiṃsa  ārammaṇavibhattiyo bhāvento ramati, ratiṃ vindati. kāmacchandādayo pana kilese pajahanto ramati, ratiṃ vindati.
imesu pana catūsu ariyavaṃsesu purimehi tīhi terasannaṃ dhutaṅgānaṃ catupaccayasantosassa ca vasena sakalaṃ vinayapiṭakaṃ kathitaṃ hoti, bhāvanārāmena avasesaṃ piṭakadvayaṃ. imaṃ pana bhāvanārāmaṃ  ariyavaṃsaṃ kathentena bhikkhunā paṭisambhidāmagge nekkhammapāḷiyā kathetabbo, dīghanikāye dasuttarasuttantapariyāyena kathetabbo, majjhimanikāye satipaṭṭhānasuttantapariyāyena kathetabbo, abhidhamme niddesapariyāyena kathetabbo.
tattha paṭisambhidāmagge nekkhammapāḷiyāti –
‘‘nekkhammaṃ bhāvento ramati, kāmacchandaṃ pajahanto ramati. abyāpādaṃ, byāpādaṃ… ālokasaññaṃ… thinamiddhaṃ… avikkhepaṃ, uddhaccaṃ… dhammavavatthānaṃ… vicikicchaṃ… ñāṇaṃ… avijjaṃ… pāmojjaṃ… aratiṃ… paṭhamajjhānaṃ, pañca nīvaraṇe… dutiyajjhānaṃ… vitakkavicāre… tatiyajjhānaṃ… pītiṃ… catutthajjhānaṃ… sukhadukkhe… ākāsānañcāyatanasamāpattiṃ bhāvento ramati, rūpasaññaṃ paṭighasaññaṃ nānattasaññaṃ pajahanto ramati. viññāṇañcāyatanasamāpattiṃ…pe॰… nevasaññānāsaññāyatanasamāpattiṃ bhāvento ramati, ākiñcaññāyatanasaññaṃ pajahanto ramati.
‘‘aniccānupassanaṃ bhāvento ramati, niccasaññaṃ pajahanto ramati. dukkhānupassanaṃ… sukhasaññaṃ… anattānupassanaṃ… attasaññaṃ… nibbidānupassanaṃ… nandiṃ… virāgānupassanaṃ… rāgaṃ… nirodhānupassanaṃ… samudayaṃ… paṭinissaggānupassanaṃ… ādānaṃ… khayānupassanaṃ … ghanasaññaṃ… vayānupassanaṃ… āyūhanaṃ… vipariṇāmānupassanaṃ… dhuvasaññaṃ… animittānupassanaṃ … nimittaṃ… appaṇihitānupassanaṃ… paṇidhiṃ… suññatānupassanaṃ… abhinivesaṃ… adhipaññādhammavipassanaṃ… sārādānābhinivesaṃ… yathābhūtañāṇadassanaṃ… sammohābhinivesaṃ… ādīnavānupassanaṃ… ālayābhinivesaṃ… paṭisaṅkhānupassanaṃ… appaṭisaṅkhaṃ… vivaṭṭānupassanaṃ… saṃyogābhinivesaṃ… sotāpattimaggaṃ… diṭṭhekaṭṭhe kilese… sakadāgāmimaggaṃ… oḷārike kilese… anāgāmimaggaṃ… anusahagate kilese… arahattamaggaṃ bhāvento ramati, sabbakilese pajahanto ramatī’’ti (paṭi॰ ma॰ 1.41,95).
evaṃ paṭisambhidāmagge nekkhammapāḷiyā kathetabbo.
dīghanikāye  dasuttarasuttantapariyāyenāti –
‘‘ekaṃ dhammaṃ bhāvento ramati, ekaṃ dhammaṃ pajahanto ramati…pe॰… dasa dhamme bhāvento ramati, dasa dhamme pajahanto ramati. katamaṃ ekaṃ dhammaṃ bhāvento ramati? kāyagatāsatiṃ sātasahagataṃ, imaṃ ekaṃ dhammaṃ bhāvento ramati. katamaṃ ekaṃ dhammaṃ pajahanto ramati? asmimānaṃ, imaṃ ekaṃ dhammaṃ pajahanto ramati. katame dve dhamme…pe॰… katame dasa dhamme bhāvento ramati? dasa kasiṇāyatanāni, ime dasa dhamme bhāvento ramati. katame dasa dhamme pajahanto ramati? dasa micchatte, ime dasa dhamme pajahanto ramati. evaṃ kho, bhikkhave, bhikkhu bhāvanārāmo hotī’’ti (dī॰ ni॰ 3.351-360).
evaṃ dīghanikāye dasuttarasuttantapariyāyena kathetabbo.
majjhimanikāye satipaṭṭhānasuttantapariyāyenāti –
‘‘ekāyano ayaṃ, bhikkhave, maggo…pe॰… yāvadeva ñāṇamattāya paṭissatimattāya. anissito ca viharati, na ca kiñci  loke upādiyati. evampi kho, bhikkhave, bhikkhu bhāvanārāmo hoti bhāvanārato. pahānārāmo hoti pahānarato. puna caparaṃ, bhikkhave, bhikkhu gacchanto vā gacchāmīti pajānāti…pe॰… puna caparaṃ, bhikkhave, bhikkhu seyyathāpi passeyya sarīraṃ sivathikāya chaḍḍitaṃ…pe॰… pūtīni cuṇṇakajātāni. so imameva kāyaṃ  upasaṃharati ‘ayampi kho kāyo evaṃdhammo evaṃbhāvī evaṃanatīto’ti. iti ajjhattaṃ vā kāye kāyānupassī viharati…pe॰… evampi kho, bhikkhave, bhikkhu bhāvanārāmo hotī’’ti (ma॰ ni॰ 1.106 ādayo).
evaṃ majjhimanikāye satipaṭṭhānasuttantapariyāyena kathetabbo.
abhidhamme niddesapariyāyenāti sabbepi saṅkhate ‘‘aniccato dukkhato rogato gaṇḍato  …pe॰… saṃkilesikadhammato passanto ramati, evaṃ kho bhikkhu bhāvanārāmo hotī’’ti (mahāni॰ 13; cūḷani॰ upasīvamāṇavapucchāniddeso 39, nandamāṇavapucchāniddeso 51). evaṃ niddesapariyāyena kathetabbo.
nevattānukkaṃsetīti ‘‘ajja me saṭṭhi vā sattati vā vassāni aniccaṃ dukkhaṃ anattāti vipassanāya kammaṃ karontassa ko mayā sadiso atthī’’ti evaṃ attukkaṃsanaṃ na karoti. no paraṃ vambhetīti ‘‘aniccaṃ dukkhanti vipassanāmattakampi natthi, kiṃ ime vissaṭṭhakammaṭṭhānā carantī’’ti evaṃ paravambhanaṃ na karoti. sesaṃ vuttanayameva.
ime kho, bhikkhave, cattāro ariyavaṃsāti, bhikkhave, ime cattāro ariyavaṃsā ariyatantiyo ariyapaveṇiyo ariyañjasā ariyavaṭumānīti suttantaṃ vinivaṭṭetvā idāni mahāariyavaṃsaparipūrakassa  bhikkhuno vasanadisā dassento imehi ca pana, bhikkhavetiādimāha. tattha sveva aratiṃ sahatīti soyeva aratiṃ anabhiratiṃ ukkaṇṭhitaṃ sahati abhibhavati. na taṃ arati sahatīti taṃ pana bhikkhuṃ yā esā pantesu senāsanesu adhikusalānaṃ dhammānaṃ bhāvanāya arati nāma hoti, sā sahituṃ adhibhavituṃ na sakkoti. aratiratisahoti aratiñca pañcakāmaguṇaratiñca sahati, adhibhavituṃ sakkoti.
idāni gāthāhi kūṭaṃ gaṇhanto nāratītiādimāha. tattha dhīranti vīriyavantaṃ. nārati dhīraṃ sahatīti idaṃ purimasseva kāraṇavacanaṃ. yasmā sā dhīraṃ na sahati nappahoti dhīraṃ sahituṃ adhibhavituṃ na sakkoti, tasmā nārati  sahati dhīraṃ. dhīro hi aratissahoti aratisahattā hi so dhīro nāma, tasmā aratiṃ sahatīti attho. sabbakammavihāyīnanti sabbaṃ tebhūmakakammaṃ cajitvā paricchinnaṃ parivaṭumaṃ katvā ṭhitaṃ. panuṇṇaṃ ko nivārayeti kilese panuditvā ṭhitaṃ ko nāma rāgo vā doso vā nivāreyya. nekkhaṃ  jambonadasseva, ko taṃ ninditumarahatīti jambonadasaṅkhātassa jātirattasuvaṇṇassa nikkhasadisaṃ garahitabbadosavimuttaṃ ko taṃ puggalaṃ nindituṃ arahati. brahmunāpi pasaṃsitoti mahābrahmunāpi esa puggalo pasaṃsitoyevāti. desanāpariyosāne cattālīsa bhikkhusahassāni arahatte patiṭṭhahiṃsu.
9. dhammapadasuttavaṇṇanā
29. navame  dhammapadānīti dhammakoṭṭhāsā. anabhijjhātiādīsu abhijjhāpaṭikkhepena anabhijjhā, byāpādapaṭikkhepena abyāpādo, micchāsatipaṭikkhepena sammāsati, micchāsamādhipaṭikkhepena sammāsamādhi veditabbo.
anabhijjhālūti nittaṇho hutvā. abyāpannena cetasāti sabbakālaṃ pakatibhāvaṃ avijahantena cittena. sato ekaggacittassāti satiyā samannāgato ārammaṇe ekaggacitto assa. ajjhattaṃ susamāhitoti niyakajjhatte suṭṭhu ṭhapitacitto imasmiṃ suttepi gāthāyapi vaṭṭavivaṭṭaṃ kathitaṃ.
10. paribbājakasuttavaṇṇanā
30. dasame abhiññātāti ñātā pākaṭā. annabhārotiādīni tesaṃ nāmāni. paṭisallānā vuṭṭhitoti phalasamāpattito vuṭṭhito. sā hi idha paṭisallānanti adhippetā. paccakkhāyāti paṭikkhipitvā. abhijjhālunti sataṇhaṃ. kāmesu  tibbasārāganti vatthukāmesu bahalarāgaṃ. tamahaṃ tattha evaṃ vadeyyanti taṃ ahaṃ tasmiṃ kāraṇe evaṃ vadeyyaṃ. paṭikkositabbaṃ maññeyyāti paṭikkositabbāni paṭibāhitabbani vā maññeyya. sahadhammikāti sakāraṇā. vādānupātāti dhammikavāde ghaṭṭayamānā adhammikavādānupātā, vādappavattiyoti attho. gārayhā ṭhānāti garahitabbayuttakā paccayā. āgacchantīti upagacchanti.
ukkalāti  ukkalajanapadavāsino. vassabhaññāti vasso ca bhañño cāti dve janā. ahetukavādāti ‘‘natthi hetu natthi paccayo sattānaṃ visuddhiyā’’tievamādivādino. akiriyavādāti ‘‘karoto na karīyati pāpa’’nti evaṃ kiriyapaṭikkhepavādino. natthikavādāti ‘‘natthi dinna’’ntiādivādino. te imesu tīsupi dassanesu okkantaniyāmā ahesuṃ. kathaṃ pana tesu niyāmo hotīti? yo hi evarūpaṃ laddhiṃ gahetvā rattiṭṭhānadivāṭṭhānesu nisinno sajjhāyati vīmaṃsati, tassa ‘‘natthi hetu natthi paccayo karoto na karīyati pāpaṃ…pe॰… natthi dinnaṃ…pe॰… kāyassa bhedā ucchijjatī’’ti tasmiṃ ārammaṇe  micchāsati santiṭṭhati, cittaṃ ekaggaṃ hoti, javanāni javanti. paṭhamajavane satekiccho hoti, tathā dutiyādīsu, sattame buddhānampi atekiccho anivatti ariṭṭhakaṇṭakasadiso hoti. tattha koci ekaṃ dassanaṃ okkamati, koci dve, koci tīṇipi. niyatamicchādiṭṭhikova hoti, patto saggamaggāvaraṇañceva mokkhamaggāvaraṇañca, abhabbo tassa attabhāvassa anantaraṃ saggampi gantuṃ, pageva mokkhaṃ. vaṭṭakhāṇuko nāmesa satto pathavigopako, yebhuyyena evarūpassa bhavato vuṭṭhānaṃ natthi. vassabhaññāpi edisā ahesuṃ. nindābyārosanaüpārambhabhayāti attano nindabhayena ghaṭṭanabhayena upavādabhayena cāti attho. abhijjhāvinaye sikkhanti abhijjhāvinayo vuccati arahattaṃ, arahatte sikkhamāno appamatto nāma vuccatīti suttante vaṭṭaviṭṭaṃ kathetvā gāthāya phalasamāpatti kathitāti.
uruvelavaggo tatiyo.


4. cakkavaggo
1. cakkasuttavaṇṇanā
31. catutthassa  paṭhame cakkānīti sampattiyo. catucakkaṃ vattatīti cattāri sampatticakkāni vattanti ghaṭiyantiyevāti attho. patirūpadesavāsoti yattha catasso parisā sandissanti, evarūpe anucchavike dese vāso. sappurisāvassayoti buddhādīnaṃ sappurisānaṃ avassayanaṃ sevanaṃ  bhajanaṃ, na rājānaṃ. attasammāpaṇidhīti attano sammā ṭhapanaṃ, sace pubbe assaddhādīhi  samannāgato hoti, tāni pahāya saddhādīsu patiṭṭhāpanaṃ. pubbe ca katapuññatāti pubbe upacitakusalatā. idameva cettha pamāṇaṃ. yena hi ñāṇasampayuttacittena kusalakammaṃ kataṃ hoti, tadeva kusalaṃ taṃ purisaṃ patirūpadese upaneti, sappurise bhajāpeti, so eva ca puggalo attānaṃ sammā ṭhapeti. puññakatoti katapuñño. sukhañcetaṃdhivattatīti sukhañca etaṃ puggalaṃ adhivattati, avattharatīti attho.
2. saṅgahasuttavaṇṇanā
32. dutiye saṅgahavatthūnīti saṅgaṇhanakāraṇāni. dānañcātiādīsu ekacco hi dāneneva saṅgaṇhitabbo hoti, tassa dānameva dātabbaṃ. peyyavajjanti piyavacanaṃ. ekacco hi ‘‘ayaṃ dātabbaṃ nāma deti, ekekena pana vacanena sabbaṃ makkhetvā nāseti, kiṃ tassa dāna’’nti vattā hoti. ekacco ‘‘ayaṃ kiñcāpi dānaṃ na deti, kathento pana telena viya makkheti. esa detu vā mā vā, vacanamevassa sahassaṃ agghatī’’ti vattā hoti. evarūpo puggalo dānaṃ na paccāsīsati, piyavacanameva paccāsīsati. tassa piyavacanameva vattabbaṃ. atthacariyāti atthavaḍḍhanakathā. ekacco hi neva dānaṃ, na piyavacanaṃ paccāsīsati, attano hitakathaṃ vaḍḍhikathameva paccāsīsati. evarūpassa puggalassa ‘‘idaṃ te kātabbaṃ, idaṃ na kātabbaṃ, evarūpo puggalo sevitabbo, evarūpo na sevitabbo’’ti evaṃ atthacariyakathāva kathetabbā. samānattatāti  samānasukhadukkhabhāvo. ekacco hi dānādīsu ekampi na paccāsīsati, ekāsane nisajjaṃ, ekapallaṅke sayanaṃ, ekato bhojananti evaṃ samānasukhadukkhataṃ paccāsīsati. so sace gahaṭṭhassa jātiyā pabbajitassa sīlena sadiso hoti, tassāyaṃ samānattatā kātabbā. tattha tattha yathārahanti tesu tesu dhammesu yathānucchavikaṃ samānattatāti attho. rathassāṇīva yāyatoti yathā rathassa gacchato āṇi saṅgaho nāma hoti, sā rathaṃ saṅgaṇhāti, evamime saṅgahā lokaṃ saṅgaṇhanti. na mātā puttakāraṇāti yadi mātā ete saṅgahe puttassa na kareyya, puttakāraṇā mānaṃ vā pūjaṃ vā na labheyya. saṅgahā  eteti upayogavacane paccattaṃ. saṅgahe eteti vā pāṭho. samavekkhantīti sammā pekkhanti. pāsaṃsā ca bhavantīti pasaṃsanīyā ca bhavanti.
3. sīhasuttavaṇṇanā
33. tatiye sīhoti cattāro sīhā – tiṇasīho, kāḷasīho, paṇḍusīho, kesarasīhoti. tesu tiṇasīho kapotavaṇṇagāvisadiso tiṇabhakkho ca hoti. kāḷasīho kāḷagāvisadiso tiṇabhakkhoyeva. paṇḍusīho paṇḍupalāsavaṇṇagāvisadiso maṃsabhakkho. kesarasīho lākhāparikammakateneva mukhena agganaṅguṭṭhena catūhi ca pādapariyantehi samannāgato, matthakatopissa paṭṭhāya lākhātūlikāya katā viya tisso rājiyo piṭṭhimajjhena gantvā antarasatthimhi dakkhiṇāvattā hutvā ṭhitā. khandhe panassa satasahassagghanikakambalaparikkhepo viya kesarabhāro hoti, avasesaṭṭhānaṃ parisuddhasālipiṇḍasaṅkhacuṇṇapiṇḍavaṇṇaṃ hoti. imesu catūsu sīhesu ayaṃ kesarasīho idha adhippeto.
migarājāti  sabbamigagaṇassa rājā. āsayāti vasanaṭṭhānato, suvaṇṇaguhato vā rajatamaṇiphalikamanosilāguhato vā nikkhamatīti vuttaṃ hoti. nikkhamamāno panesa catūhi kāraṇehi nikkhamati andhakārapīḷito vā ālokatthāya, uccārapassāvapīḷito vā tesaṃ vissajjanatthāya, jighacchāpīḷito vā gocaratthāya, sambhavapīḷito vā assaddhammapaṭisevanatthāya. idha pana gocaratthāya nikkhamanto adhippeto.
vijambhatīti suvaṇṇatale vā rajatamaṇiphalikamanosilātalānaṃ vā aññatarasmiṃ dve pacchimapāde samaṃ patiṭṭhāpetvā purimapāde purato pasāretvā sarīrassa pacchābhāgaṃ ākaḍḍhitvā purimabhāgaṃ  abhiharitvā piṭṭhiṃ nāmetvā gīvaṃ ukkhipitvā asanisaddaṃ karonto viya nāsapuṭāni pothetvā sarīralaggaṃ rajaṃ vidhunanto vijambhati. vijambhanabhūmiyañca pana taruṇavacchako viya aparāparaṃ javati, javato panassa sarīraṃ andhakāre paribbhamantaṃ alātaṃ viya khāyati.
anuviloketīti  kasmā anuviloketi? parānuddayatāya. tasmiṃ kira sīhanādaṃ nadante papātāvāṭādīsu visamaṭṭhānesu carantā hatthigokaṇṇamahiṃsādayo pāṇā papātepi āvāṭepi patanti, tesaṃ anuddayāya anuviloketi. kiṃ panassa luddassa paramaṃsakhādino anuddayā nāma atthīti? āma atthi. tathā hi ‘‘kiṃ me bahūhi ghātitehī’’ti attano  gocaratthāyāpi khuddake pāṇe na gaṇhāti. evaṃ anuddayaṃ karoti, vuttampi cetaṃ – ‘‘māhaṃ khuddake pāṇe visamagate saṅghātaṃ āpādesi’’nti (a॰ ni॰ 10.21).
sīhanādaṃ nadatīti tikkhattuṃ tāva abhītanādaṃ nadati. evañca panassa vijambhanabhūmiyaṃ ṭhatvā nadantassa saddo samantā tiyojanapadesaṃ ekaninnādaṃ karoti, tamassa ninnādaṃ sutvā tiyojanabbhantaragatā dvipadacatuppadagaṇā yathāṭhāne ṭhātuṃ na sakkonti. gocarāya pakkamatīti āhāratthāya gacchati. kathaṃ? so hi vijambhanabhūmiyaṃ ṭhatvā dakkhiṇato vā vāmato vā uppatanto usabhamattaṃ ṭhānaṃ gaṇhāti, uddhaṃ uppatanto cattāripi aṭṭhapi usabhaṭṭhānāni uppatati, same ṭhāne ujukaṃ pakkhandanto soḷasaüsabhamattampi vīsatiusabhamattampi ṭhānaṃ pakkhandati, thalā vā pabbatā vā pakkhandanto saṭṭhiusabhamattampi asītiusabhamattampi ṭhānaṃ pakkhandati, antarāmagge rukkhaṃ vā pabbataṃ vā disvā taṃ pariharanto vāmato vā dakkhiṇato vā uddhaṃ vā usabhamattaṃ apakkamati. tatiyaṃ pana sīhanādaṃ naditvā teneva saddhiṃ tiyojane ṭhāne paññāyati, tiyojanaṃ gantvā nivattitvā ṭhito attanova nādassa anunādaṃ suṇāti. evaṃ sīghena javena pakkamati.
yebhuyyenāti pāyena. bhayaṃ santāsaṃ saṃveganti sabbaṃ cittutrāsasseva nāmaṃ. sīhassa hi saddaṃ sutvā bahū bhāyanti, appakā na  bhāyanti. ke pana teti? samasīho hatthājānīyo assājānīyo usabhājānīyo purisājānīyo khīṇāsavoti. kasmā panete na bhāyantīti? samasīho tāva ‘‘jātigottakulasūrabhāvehi samānosmī’’ti na bhāyati, hatthājānīyādayo attano  sakkāyadiṭṭhibalavatāya na bhāyanti, khīṇāsavo sakkāyadiṭṭhiyā pahīnattā na bhāyati.
bilāsayāti  bile sayantā bilavāsino ahinakulagodhādayo. udakāsayāti udakavāsino macchakacchapādayo. vanāsayāti vanavāsino hatthiassagokaṇṇamigādayo. pavisantīti ‘‘idāni āgantvā gaṇhissatī’’ti maggaṃ oloketvā pavisanti. daḷhehīti thirehi. varattehīti cammarajjūhi. mahiddhikotiādīsu vijambhanabhūmiyaṃ ṭhatvā dakkhiṇapassādīhi usabhamattaṃ, ujuṃ vīsatiusabhamattādilaṅghanavasena mahiddhikatā, sesamigānaṃ adhipatibhāvena mahesakkhatā, samantā tiyojanaṭṭhāne saddaṃ sutvā palāyantānaṃ vasena mahānubhāvatā veditabbā.
evameva khoti bhagavā tesu tesu suttantesu tathā tathā attānaṃ kathesi. ‘‘sīhoti kho, bhikkhave, tathāgatassetaṃ adhivacanaṃ arahato sammāsambuddhassā’’ti (a॰ ni॰ 5.99; 10.21) imasmiṃ tāva sutte sīhasadisaṃ attānaṃ kathesi. ‘‘bhisakko sallakattoti kho, sunakkhatta, tathāgatassetaṃ adhivacana’’nti (ma॰ ni॰ 3.65) imasmiṃ  vejjasadisaṃ, ‘‘brāhmaṇoti kho, bhikkhave, tathāgatassetaṃ adhivacana’’nti (a॰ ni॰ 8.85) imasmiṃ brāhmaṇasadisaṃ, ‘‘puriso maggakusaloti kho, tissa, tathāgatassetaṃ adhivacana’’nti (saṃ॰ ni॰ 3.84) imasmiṃ maggadesakapurisasadisaṃ, ‘‘rājāhamasmi, selā’’ti (su॰ ni॰ 559; ma॰ ni॰ 2.399) imasmiṃ rājasadisaṃ. imasmiṃ pana sutte sīhasadisameva katvā attānaṃ kathento evamāha.
tatrāyaṃ sadisatā – sīhassa kañcanaguhādīsu vasanakālo viya hi tathāgatassa dīpaṅkarapādamūle katābhinīhārassa aparimitakālaṃ pāramiyo pūretvā pacchimabhave paṭisandhiggahaṇena ceva mātukucchito nikkhamanena ca dasasahassilokadhātuṃ kampetvā vuddhimanvāya dibbasampattisadisaṃ sampattiṃ anubhavamānassa tīsu pāsādesu nivāsakālo daṭṭhabbo. sīhassa kañcanaguhādito nikkhantakālo viya tathāgatassa ekūnatiṃsasaṃvacchare vivaṭena dvārena kaṇḍakaṃ āruyha channasahāyassa nikkhamitvā tīṇi rajjāni atikkamitvā anomānadītīre brahmunā dinnāni kāsāyāni paridahitvā pabbajitassa sattame divase rājagahaṃ gantvā  tattha  piṇḍāya caritvā paṇḍavagiripabbhāre katabhattakiccassa sammāsambodhiṃ patvā paṭhamameva magadharaṭṭhaṃ āgamanatthāya yāva rañño paṭiññādānakālo.
sīhassa vijambhanakālo viya tathāgatassa dinnapaṭiññassa āḷārakālāmaüpasaṅkamanaṃ ādiṃ katvā yāva sujātāya  dinnapāyāsassa ekūnapaṇṇāsāya piṇḍehi paribhuttakālo veditabbo. sīhassa sarīravidhunanaṃ viya sāyanhasamaye sottiyena dinnā aṭṭha tiṇamuṭṭhiyo gahetvā dasasahassacakkavāḷadevatāhi thomiyamānassa gandhādīhi pūjiyamānassa tikkhattuṃ bodhiṃ padakkhiṇaṃ katvā bodhimaṇḍaṃ āruyha cuddasahatthubbedhe ṭhāne tiṇasantharaṃ attharitvā caturaṅgavīriyaṃ adhiṭṭhāya nisinnassa taṃkhaṇaññeva mārabalaṃ vidhametvā tīsu yāmesu tisso vijjā visodhetvā anulomappaṭilomaṃ paṭiccasamuppādamahāsamuddaṃ yamakañāṇamanthanena manthentassa sabbaññutaññāṇe paṭividdhe tadanubhāvena dasasahassilokadhātukampanaṃ veditabbaṃ.
sīhassa catudisāvilokanaṃ viya paṭividdhasabbaññutaññāṇassa sattasattāhaṃ bodhimaṇḍe viharitvā paribhuttamadhupiṇḍikāhārassa ajapālanigrodhamūle mahābrahmuno dhammadesanāyācanaṃ paṭiggahetvā tattha viharantassa ekādasame divase ‘‘sve āsāḷhipuṇṇamā bhavissatī’’ti paccūsasamaye ‘‘kassa nu kho ahaṃ paṭhamaṃ dhammaṃ deseyya’’nti āḷārudakānaṃ kālakatabhāvaṃ ñatvā dhammadesanatthāya pañcavaggiyānaṃ olokanaṃ daṭṭhabbaṃ. sīhassa gocaratthāya tiyojanaṃ gamanakālo viya attano pattacīvaraṃ ādāya ‘‘pañcavaggiyānaṃ dhammacakkaṃ pavattessāmī’’ti  pacchābhatte ajapālanigrodhato vuṭṭhitassa aṭṭhārasayojanamaggaṃ gamanakālo.
sīhassa sīhanādakālo viya tathāgatassa aṭṭhārasayojanamaggaṃ gantvā pañcavaggiye saññāpetvā acalapallaṅke nisinnassa dasahi cakkavāḷasahassehi sannipatitena devagaṇena parivutassa ‘‘dveme, bhikkhave, antā pabbajitena na sevitabbā’’tiādinā nayena dhammacakkappavattanakālo veditabbo. imasmiṃ ca pana pade desiyamāne tathāgatasīhassa dhammaghoso heṭṭhā avīciṃ upari bhavaggaṃ gahetvā dasasahassilokadhātuṃ paṭicchādesi. sīhassa saddena khuddakapāṇānaṃ santāsāpajjanakālo  viya tathāgatassa tīṇi lakkhaṇāni dīpetvā cattāri saccāni soḷasahākārehi saṭṭhiyā ca nayasahassehi vibhajitvā dhammaṃ kathentassa dīghāyukānaṃ devānaṃ ñāṇasantāsassa uppattikālo veditabbo.
aparo  nayo – sīho viya sabbaññutaṃ patto tathāgato, āsayabhūtāya kanakaguhāya nikkhamanaṃ viya gandhakuṭito nikkhamanakālo, vijambhanaṃ viya dhammasabhaṃ upasaṅkamanakālo, disāvilokanaṃ viya parisāvilokanaṃ, sīhanādanadanaṃ viya dhammadesanākālo, gocarāya pakkamanaṃ viya paravādanimmaddanatthāya gamanaṃ.
aparo nayo – sīho viya tathāgato, himavantanissitāya kañcanaguhāya nikkhamanaṃ viya ārammaṇavasena nibbānanissitāya  phalasamāpattiyā vuṭṭhānaṃ, vijambhanaṃ viya paccavekkhaṇañāṇaṃ, disāvilokanaṃ viya veneyyasattavilokanaṃ, sīhanādo viya sampattaparisāya dhammadesanā, gocarāya pakkamanaṃ viya asampattānaṃ veneyyasattānaṃ santikūpasaṅkamanaṃ veditabbaṃ.
yadāti yasmiṃ kāle. tathāgatoti heṭṭhā vuttehi aṭṭhahi kāraṇehi tathāgato. loketi sattaloke. uppajjatīti abhinīhārato paṭṭhāya yāva bodhipallaṅkā vā arahattamaggañāṇā vā uppajjati nāma, arahattaphale pana patte uppanno nāma. arahaṃ sammāsambuddhotiādīni visuddhimagge (visuddhi॰ 1.124 ādayo) buddhānussatiniddese vitthāritāni.
iti sakkāyoti ayaṃ sakkāyo, ettako sakkāyo, na ito bhiyyo sakkāyo atthīti. ettāvatā sabhāvato sarasato pariyantato paricchedato parivaṭumato sabbepi pañcupādānakkhandhā dassitā honti. iti sakkāyasamudayoti ayaṃ sakkāyassa samudayo nāma. ettāvatā ‘‘āhārasamudayā rūpasamudayo’’tiādi sabbaṃ dassitaṃ hoti. iti sakkāyassa atthaṅgamoti ayaṃ sakkāyassa atthaṅgamo. imināpi ‘‘āhāranirodhā rūpanirodho’’tiādi sabbaṃ dassitaṃ hoti.
vaṇṇavantoti  sarīravaṇṇena vaṇṇavanto. dhammadesanaṃ sutvāti pañcasu khandhesu paṇṇāsalakkhaṇappaṭimaṇḍitaṃ tathāgatassa dhammadesanaṃ sutvā. yebhuyyenāti  idha ke ṭhapeti? ariyasāvake deve. tesaṃ hi khīṇāsavattā cittutrāsabhayampi na uppajjati, saṃviggassa yoniso padhānena pattabbaṃ pattatāya ñāṇasaṃvegopi. itarāsaṃ pana devatānaṃ ‘‘tāso heso, bhikkhave, anicca’’nti manasikarontānaṃ cittutrāsabhayampi, balavavipassanākāle ñāṇabhayampi uppajjati. bhoti dhammālapanamattametaṃ. sakkāyapariyāpannāti pañcakkhandhapariyāpannā. iti tesaṃ sammāsambuddhe  vaṭṭadosaṃ dassetvā tilakkhaṇāhataṃ katvā dhammaṃ desente ñāṇabhayaṃ nāma okkamati.
abhiññāyāti jānitvā. dhammacakkanti paṭivedhañāṇampi desanāñāṇampi. paṭivedhañāṇaṃ nāma yena ñāṇena bodhipallaṅke nisinno cattāri saccāni soḷasahākārehi saṭṭhiyā ca nayasahassehi paṭivijjhi. desanāñāṇaṃ nāma yena ñāṇena tiparivaṭṭaṃ dvādasākāraṃ dhammacakkaṃ pavattesi. ubhayampetaṃ dasabalassa ure jātañāṇameva. tesu dhammadesanāñāṇaṃ gahetabbaṃ. taṃ panesa yāva aṭṭhārasabrahmakoṭīhi saddhiṃ aññākoṇḍaññattherassa sotāpattiphalaṃ na uppajjati, tāva pavatteti nāma. tasmiṃ uppanne pavattitaṃ nāma hotīti veditabbaṃ. appaṭipuggaloti sadisapuggalarahito. yasassinoti parivārasampannā. tādinoti  lābhālābhādīhi ekasadisassa.
4. pasādasuttavaṇṇanā
34. catutthe aggesu pasādā, aggā vā pasādāti aggappasādā. yāvatāti yattakā. apadāti nippadā ahimacchādayo. dvipadāti manussapakkhiādayo. catuppadāti hatthiassādayo. bahuppadāti satapadiādayo. nevasaññināsaññinoti bhavagge nibbattasattā. aggamakkhāyatīti guṇehi aggo uttamo seṭṭhoti akkhāyati. asaṅkhatāti nibbānameva gahetvā vuttaṃ. virāgotiādīni nibbānasseva nāmāni. tañhi āgamma sabbakilesā virajjanti, sabbe rāgamadādayo madā nimmadā honti, abhāvaṃ gacchanti, sabbā pipāsā vinayaṃ upenti, sabbe ālayā  samugghātaṃ gacchanti, vaṭṭāni upacchijjanti, taṇhā khīyanti, vaṭṭadukkhā nirujjhanti, sabbe pariḷāhā nibbāyanti. tasmā etāni nāmāni labhati. sesamettha uttānatthamevāti.
5. vassakārasuttavaṇṇanā
35. pañcame anussaritāti anugantvā saritā, aparāparaṃ sarituṃ samatthoti attho. dakkhoti cheko. tatrupāyāyāti ‘‘imasmiṃ kāle imaṃ nāma kattabba’’nti evaṃ tattha tattha upāyabhūtāya  paññāya samannāgato. anumoditabbanti abhinanditabbaṃ. paṭikkositabbanti paṭikkhipitabbaṃ. neva kho tyāhanti neva kho te ahaṃ. kasmā panetaṃ bhagavā nābhinandati, nappaṭikkhipatīti? lokiyattā nābhinandati, lokiyaṃ atthaṃ gahetvā ṭhitattā nappaṭikkosati. bahussa janatāti bahu assa janatā. idañca karaṇatthe sāmivacanaṃ veditabbaṃ. ariye ñāyeti sahavipassanake magge. kalyāṇadhammatā kusaladhammatātipi tasseva nāmāni. yaṃ vitakkanti nekkhammavitakkādīsu aññataraṃ. na taṃ vitakkaṃ vitakketīti kāmavitakkādīsu ekampi na vitakketi. itaraṃ tasseva vevacanaṃ. vitakkapatheti ettha vitakkoyeva vitakkapatho. ahañhi brāhmaṇātiādīsu paṭhamanayena khīṇāsavassa sīlañceva bāhusaccañca kathitaṃ, dutiyatatiyehi khīṇāsavassa kiriyavitakkāni ceva kiriyajjhānāni ca, catutthena khīṇāsavabhāvo kathitoti veditabbo.
maccupāsappamocananti maccupāsā pamocanakaṃ maggaṃ. ñāyaṃ dhammanti sahavipassanakaṃ maggaṃ. disvā ca sutvā cāti ñāṇeneva passitvā ca suṇitvā ca. sesamettha uttānameva.
6. doṇasuttavaṇṇanā
36. chaṭṭhe antarā ca ukkaṭṭhaṃ antarā ca setabyanti ettha ukkaṭṭhāti ukkāhi dhārīyamānāhi māpitattā evaṃladdhavohāraṃ nagaraṃ. setabyanti atīte kassapasammāsambuddhassa jātanagaraṃ. antarāsaddo pana kāraṇakhaṇacittavemajjhavivarādīsu vattati. ‘‘tadantaraṃ ko jāneyya aññatra tathāgatā’’ti  (a॰ ni॰ 6.44; 10.75) ca, ‘‘janā  saṅgamma mantenti, mañca tañca kimantara’’nti ca ādīsu (saṃ॰ ni॰ 1.228) kāraṇe. ‘‘addasā maṃ, bhante, aññatarā itthī vijjantarikāya bhājanaṃ dhovantī’’tiādīsu (ma॰ ni॰ 2.149) khaṇe. ‘‘yassantarato na santi kopā’’tiādīsu (udā॰ 20) citte. ‘‘antarāvosānamāpādī’’tiādīsu vemajjhe. ‘‘apicāyaṃ tapodā dvinnaṃ mahānirayānaṃ antarikāya āgacchatī’’tiādīsu (pārā॰ 231) vivare. svāyamidha vivare vattati. tasmā ukkaṭṭhāya ca setabyassa ca vivareti evamettha attho daṭṭhabbo. antarāsaddena pana yuttattā upayogavacanaṃ kataṃ. īdisesu ca ṭhānesu akkharacintakā ‘‘antarā gāmañca nadiñca yātī’’ti  evaṃ ekameva antarāsaddaṃ payuñjanti, so dutiyapadenapi yojetabbo hoti, ayojiyamāne upayogavacanaṃ na pāpuṇāti. idha pana yojetvā eva vutto.
addhānamaggappaṭipanno hotīti addhānasaṅkhātaṃ maggaṃ paṭipanno hoti, dīghamagganti attho. kasmā paṭipannoti? taṃ divasaṃ kira bhagavā idaṃ addasa ‘‘mayi taṃ maggaṃ paṭipanne doṇo brāhmaṇo mama padacetiyāni passitvā padānupadiko hutvā mama nisinnaṭṭhānaṃ āgantvā pañhaṃ pucchissati. athassāhaṃ ekaṃ saccadhammaṃ desessāmi. brāhmaṇo tīṇi sāmaññaphalāni paṭivijjhitvā dvādasapadasahassaparimāṇaṃ doṇagajjitaṃ nāma vaṇṇaṃ vatvā mayi parinibbute sakalajambudīpe uppannaṃ mahākalahaṃ vūpasametvā dhātuyo bhājessatī’’ti. iminā kāraṇena paṭipanno. doṇopi sudaṃ brāhmaṇoti doṇo brāhmaṇopi tayo vede paguṇe katvā pañcasate māṇavake sippaṃ vācento taṃdivasaṃ pātova uṭṭhāya sarīrapaṭijagganaṃ katvā satagghanakaṃ nivāsetvā pañcasatagghanakaṃ ekaṃsavaragataṃ katvā āmuttayaññasutto rattavaṭṭikā upāhanā ārohitvā pañcasatamāṇavakaparivāro tameva maggaṃ paṭipajji. taṃ sandhāyetaṃ vuttaṃ.
pādesūti pādehi akkantaṭṭhānesu. cakkānīti lakkhaṇacakkāni. kiṃ pana bhagavato gacchantassa akkantaṭṭhāne padaṃ paññāyatīti? na paññāyati. kasmā? sukhumattā mahābalattā mahājanānuggahena ca. buddhānañhi sukhumacchavitāya akkantaṭṭhānaṃ tūlapicuno patiṭṭhitaṭṭhānaṃ viya hoti, padavaḷañjo na paññāyati. yathā ca balavato vātajavasindhavassa paduminipattepi akkantamattameva hoti, evaṃ mahābalatāya tathāgatena akkantaṭṭhānaṃ akkantamattameva hoti, na tattha padavaḷañjo paññāyati. buddhānañca anupadaṃ mahājanakāyo  gacchati, tassa satthu padavaḷañjaṃ disvā maddituṃ avisahantassa gamanavicchedo bhaveyya. tasmā akkantaakkantaṭṭhāne yopi padavaḷañjo bhaveyya, so antaradhāyateva. doṇo pana brāhmaṇo tathāgatassa adhiṭṭhānavasena passi. bhagavā hi yassa padacetiyaṃ dassetukāmo hoti, taṃ ārabbha ‘‘asuko nāma passatū’’ti adhiṭṭhāti. tasmā māgaṇḍiyabrāhmaṇo viya ayampi brāhmaṇo tathāgatassa adhiṭṭhānavasena addasa.
pāsādikanti pasādajanakaṃ. itaraṃ tasseva vevacanaṃ. uttamadamathasamathamanuppattanti ettha uttamadamatho nāma arahattamaggo, uttamasamatho nāma arahattamaggasamādhi, tadubhayaṃ pattanti attho. dantanti nibbisevanaṃ. guttanti gopitaṃ. saṃyatindriyanti rakkhitindriyaṃ. nāganti chandādīhi agacchanato, pahīnakilese puna anāgacchanato, āguṃ akaraṇato, balavantaṭṭhenāti catūhi kāraṇehi nāgaṃ.
devo no bhavaṃ bhavissatīti ettha ‘‘devo no bhava’’nti ettāvatāpi pucchā niṭṭhitā bhaveyya, ayaṃ pana brāhmaṇo ‘‘anāgate mahesakkho eko devarājā bhavissatī’’ti anāgatavasena pucchāsabhāgeneva kathento evamāha. bhagavāpissa pucchāsabhāgeneva kathento na kho ahaṃ, brāhmaṇa, devo bhavissāmīti āha. esa nayo sabbattha. āsavānanti  kāmāsavādīnaṃ catunnaṃ. pahīnāti bodhipallaṅke sabbaññutaññāṇādhigameneva pahīnā. anupalitto lokenāti taṇhādiṭṭhilepānaṃ pahīnattā saṅkhāralokena anupalitto. buddhoti catunnaṃ saccānaṃ buddhattā buddho iti maṃ dhārehi.
yenāti yena āsavena. devūpapatyassāti devūpapatti assa mayhaṃ bhaveyya. vihaṅgamoti ākāsacaro gandhabbakāyikadevo. viddhastāti  vidhamitā. vinaḷīkatāti vigatanaḷā vigatabandhanā katā. vaggūti sundaraṃ. toyena nupalippatīti udakato ratanamattaṃ accuggamma ṭhitaṃ saraṃ sobhayamānaṃ bhamaragaṇaṃ hāsayamānaṃ toyena na lippati. tasmā buddhosmi brāhmaṇāti desanāpariyosāne tīṇi maggaphalāni pāpuṇitvā dvādasahi padasahassehi doṇagajjitaṃ nāma vaṇṇaṃ kathesi, tathāgate ca parinibbute jambudīpatale uppannaṃ mahākalahaṃ vūpasametvā dhātuyo bhājesīti.
7. aparihāniyasuttavaṇṇanā
37. sattame nibbānasseva santiketi nibbānasantikeyeva carati. sīle patiṭṭhitoti pātimokkhasīle patiṭṭhito. evaṃ  vihārīti evaṃ viharanto. ātāpīti ātāpena vīriyena samannāgato. yogakkhemassāti catūhi yogehi khemassa nibbānassa. pamāde bhayadassivāti pamādaṃ bhayato passanto.
8. patilīnasuttavaṇṇanā
38. aṭṭhame  panuṇṇapaccekasaccoti ‘‘idameva dassanaṃ saccaṃ, idameva sacca’’nti evaṃ pāṭiekkaṃ gahitattā paccekasaṅkhātāni diṭṭhisaccāni panuṇṇāni nīhaṭāni pahīnāni assāti panuṇṇapaccekasacco. samavayasaṭṭhesanoti ettha avayāti anūnā, saṭṭhāti vissaṭṭhā, sammā avayā saṭṭhā esanā assāti samavayasaṭṭhesano, sammā vissaṭṭhasabbaesanoti attho. patilīnoti nilīno ekībhāvaṃ upagato. puthusamaṇabrāhmaṇānanti bahūnaṃ samaṇabrāhmaṇānaṃ. ettha ca samaṇāti pabbajjūpagatā, brāhmaṇāti bhovādino. puthupaccekasaccānīti bahūni pāṭekkasaccāni. nuṇṇānīti nīhaṭāni. panuṇṇānīti suṭṭhu nīhaṭāni. cattānīti vissaṭṭhāni. vantānīti vamitāni. muttānīti chinnabandhanāni katāni. pahīnānīti pajahitāni. paṭinissaṭṭhānīti yathā na puna cittaṃ ārohanti, evaṃ paṭinissajjitāni. sabbānevetāni  gahitagahaṇassa vissaṭṭhabhāvavevacanāni.
kāmesanā pahīnā hotīti anāgāmimaggena pahīnā. bhavesanā pana arahattamaggena pahīyati. ‘‘brahmacariyaṃ esissāmi gavesissāmī’’ti evaṃ  pavattajjhāsayasaṅkhātā brahmacariyesanāpi arahattamaggeneva paṭippassaddhiṃ vūpasamaṃ gacchati. diṭṭhibrahmacariyesanā pana sotāpattimaggeneva paṭippasambhatīti veditabbā. evaṃ kho, bhikkhaveti evaṃ catutthajjhānena passaddhakāyasaṅkhāro vūpasantaassāsapassāso nāma hoti. asmimānoti asmīti uppajjanako navavidhamāno.
gāthāsu kāmesanā bhavesanāti etā dve esanā, brahmacariyesanā sahāti tāhiyeva saha brahmacariyesanāti tissopi etā. idha ṭhatvā esanā paṭinissaṭṭhāti iminā padena saddhiṃ yojanā kātabbā. iti saccaparāmāso, diṭṭhiṭṭhānā samussayāti ‘‘iti saccaṃ iti sacca’’nti gahaṇaparāmāso ca diṭṭhisaṅkhātāyeva diṭṭhiṭṭhānā ca ye samussitattā uggantvā ṭhitattā samussayāti vuccanti, te sabbepi. idha ṭhatvā diṭṭhiṭṭhānā samūhatāti iminā padena saddhiṃ yojanā kātabbā. kassa pana etā esanā paṭinissaṭṭhā, ete ca diṭṭhiṭṭhānā samūhatāti? sabbarāgavirattassa taṇhākkhayavimuttino. yo hi sabbarāgehipi viratto, taṇhākkhaye ca nibbāne pavattāya  arahattaphalavimuttiyā samannāgato, etassa esanā paṭinissaṭṭhā, diṭṭhiṭṭhānā ca samūhatā. sa ve santoti so evarūpo kilesasantatāya santo. passaddhoti dvīhi kāyacittapassaddhīhi passaddho. aparājitoti sabbakilese jinitvā ṭhitattā kenaci aparājito. mānābhisamayāti mānassa pahānābhisamayena. buddhoti cattāri saccāni bujjhitvā ṭhito. iti imasmiṃ suttepi gāthāsupi khīṇāsavova kathitoti.
9. ujjayasuttavaṇṇanā
39. navame saṅghātaṃ āpajjantīti vadhaṃ maraṇaṃ āpajjanti. niccadānanti salākabhattaṃ. anukulayaññanti amhākaṃ pitūhi pitāmahehi dinnattā evaṃ kulānukulavasena yajitabbaṃ, dātabbanti attho. assamedhantiādīsu assamettha medhantīti assamedho, dvīhi pariyaññehi yajitabbassa ekavīsatiyūpassa ṭhapetvā bhūmiñca purise ca avasesasabbavibhavadakkhiṇassa yaññassetaṃ adhivacanaṃ. purisamettha medhantīti purisamedho, catūhi  pariyaññehi yajitabbassa saddhiṃ bhūmiyā assamedhe vuttavibhavadakkhiṇassa yaññassetaṃ adhivacanaṃ. sammamettha pāsantīti sammāpāso, divase divase sammaṃ khipitvā tassa patitokāse vediṃ katvā saṃhārimehi yūpādīhi sarassatinadiyā nimuggokāsato pabhuti paṭilomaṃ gacchantena yajitabbassa sabbayāgassetaṃ adhivacanaṃ. vājamettha pivantīti vājapeyyaṃ, ekena pariyaññena sattarasahi pasūhi yajitabbassa beluvayūpassa sattarasakadakkhiṇassa yaññassetaṃ adhivacanaṃ. natthi  ettha aggaḷāti niraggaḷo. navahi pariyaññehi yajitabbassa saddhiṃ bhūmiyā purisehi ca assamedhe vuttavibhavadakkhiṇassa sabbamedhapariyāyanāmassa assamedhavikappassetaṃ adhivacanaṃ. mahārambhāti mahākiccā mahākaraṇīyā. apica pāṇātipātasamārambhassa mahantatāyapi mahārambhāyeva. na te honti mahapphalāti ettha niravasesatthe sāvasesarūpanaṃ kataṃ. tasmā iṭṭhaphalena nipphalāva hontīti attho. idañca pāṇātipātasamārambhameva sandhāya vuttaṃ. yaṃ pana tattha antarantarā dānaṃ diyyati, taṃ iminā samārambhena upahatattā mahapphalaṃ na hoti, mandaphalaṃ hotīti attho. haññareti haññanti. yajanti anukulaṃ sadāti ye aññe anukulaṃ yajanti, pubbapurisehi yiṭṭhattā pacchimapurisāpi yajantīti attho. seyyo hotīti visesova hoti. na pāpiyoti pāpaṃ kiñci na hoti.
10. udāyisuttavaṇṇanā
40. dasame  abhisaṅkhatanti rāsikataṃ. nirārambhanti pāṇasamārambharahitaṃ. yaññanti deyyadhammaṃ. tañhi yajitabbattā yaññanti vuccati. kālenāti yuttappattakālena. upasaṃyantīti upagacchanti. kulaṃ gatinti vaṭṭakulañceva vaṭṭagatiñca atikkantā. yaññassa  kovidāti catubhūmakayaññe kusalā. yaññeti pakatidāne. saddheti matakadāne. habyaṃ katvāti hunitabbaṃ deyyadhammaṃ upakappetvā. sukhette brahmacārisūti brahmacārisaṅkhāte sukhettamhīti attho. suppattanti suṭṭhu pattaṃ. dakkhiṇeyyesu yaṃ katanti yaṃ dakkhiṇāya  anucchavikesu upakappitaṃ, taṃ suhutaṃ suyiṭṭhaṃ suppattanti attho. saddhoti buddhadhammasaṅghaguṇānaṃ saddahanatāya saddho. muttena cetasāti vissaṭṭhena cittena. imināssa muttacāgaṃ dīpetīti.
cakkavaggo catuttho.


5. rohitassavaggo
1. samādhibhāvanāsuttavaṇṇanā
41. pañcamassa  paṭhame ñāṇadassanappaṭilābhāyāti dibbacakkhuñāṇadassanassa paṭilābhāya. divāsaññaṃ adhiṭṭhātīti divāti evaṃ saññaṃ adhiṭṭhāti. yathā divā tathā rattinti yathā divā ālokasaññā manasi katā, tatheva taṃ rattimpi manasi karoti. dutiyapadepi eseva nayo. sappabhāsanti dibbacakkhuñāṇobhāsena sahobhāsaṃ. kiñcāpi  ālokasadisaṃ kataṃ, attho panettha na evaṃ sallakkhetabbo. dibbacakkhuñāṇāloko hi idhādhippeto.
viditāti pākaṭā hutvā. kathaṃ pana vedanā viditā uppajjanti, viditā abbhatthaṃ gacchantīti? idha bhikkhu vatthuṃ pariggaṇhāti, ārammaṇaṃ pariggaṇhāti. tassa pariggahitavatthārammaṇatāya tā vedanā ‘‘evaṃ uppajjitvā evaṃ ṭhatvā evaṃ nirujjhantī’’ti viditā uppajjanti, viditā tiṭṭhanti, viditā abbhatthaṃ gacchanti nāma. saññāvitakkesupi eseva nayo.
udayabbayānupassīti udayañca vayañca passanto. iti rūpanti evaṃ rūpaṃ ettakaṃ rūpaṃ na ito paraṃ rūpaṃ atthīti. iti rūpassa samudayoti evaṃ rūpassa uppādo. atthaṅgamoti pana bhedo adhippeto. vedanādīsupi eseva nayo. idañca pana metaṃ, bhikkhave, sandhāya bhāsitanti, bhikkhave, yaṃ mayā etaṃ puṇṇakapañhe ‘‘saṅkhāya lokasmi’’ntiādi bhāsitaṃ, taṃ idaṃ phalasamāpattiṃ sandhāya bhāsitanti attho.
tattha saṅkhāyāti ñāṇena jānitvā. lokasminti sattaloke. paroparānīti uccāvacāni uttamādhamāni. iñjitanti calitaṃ. natthi kuhiñci loketi  lokasmiṃ katthaci ekakkhandhepi ekāyatanepi ekadhātuyāpi ekārammaṇepi natthi. santoti paccanīkakilesavūpasamena santo. vidhūmoti  kodhadhūmena vigatadhūmo. evamettha suttante maggekaggatampi kathetvā gāthāya phalasamāpattiyeva kathitāti.
2. pañhabyākaraṇasuttavaṇṇanā
42. dutiye yo ca tesaṃ tattha tattha, jānāti anudhammatanti yo etesaṃ pañhānaṃ tasmiṃ tasmiṃ ṭhāne byākaraṇaṃ jānāti. catupañhassa kusalo, āhu bhikkhuṃ tathāvidhanti tathāvidhaṃ bhikkhuṃ tesu catūsu pañhesu kusaloti evaṃ vadanti. durāsado duppasahoti parehi ghaṭṭetuṃ vā abhibhavituṃ vā na sakkā. gambhīroti sattasīdantaramahāsamuddo viya gambhīro. duppadhaṃsiyoti dummocāpayo, gahitaggahaṇaṃ vissajjāpetuṃ na sakkāti attho. atthe anatthe cāti vaḍḍhiyañca avaḍḍhiyañca. atthābhisamayāti atthasamāgamena. dhīro paṇḍitoti pavuccatīti dhitisampanno puggalo ‘‘paṇḍito aya’’nti evaṃ pavuccati.
3-4. kodhagarusuttadvayavaṇṇanā
43-44. tatiye kodhagaru na saddhammagarūti kodhaṃ gāravena garuṃ katvā gaṇhāti, na saddhammaṃ, saddhammaṃ pana agāravena lāmakaṃ katvā gaṇhāti. sesapadesupi eseva nayo.
virūhantīti vaḍḍhanti, sañjātamūlāya vā saddhāya patiṭṭhahanti acalā bhavanti. catutthe kodhagarutāti kodhamhi sagāravatā. esa  nayo sabbattha.
5. rohitassasuttavaṇṇanā
45. pañcame yatthāti cakkavāḷalokassa ekokāse bhummaṃ. na cavati na upapajjatīti idaṃ aparāparaṃ cutipaṭisandhivasena gahitaṃ. gamanenāti padagamanena. lokassa antanti satthā saṅkhāralokassa antaṃ sandhāya vadati. ñāteyyantiādīsu ñātabbaṃ daṭṭhabbaṃ pattabbanti attho. iti devaputtena cakkavāḷalokassa anto pucchito, satthārā saṅkhāralokassa kathito. so pana ‘‘attano  pañhena saddhiṃ satthu byākaraṇaṃ sametī’’ti saññāya sampahaṃsanto acchariyantiādimāha.
daḷhadhammāti daḷhadhanu uttamappamāṇena dhanunā samannāgato. dhanuggahoti dhanuācariyo. sikkhitoti dvādasa vassāni dhanusippaṃ sikkhito. katahatthoti usabhappamāṇepi vālaggaṃ vijjhituṃ samatthabhāvena katahattho. katūpāsanoti katasarakkhepo dassitasippo. asanenāti kaṇḍena. atipāteyyāti atikkameyya. yāvatā so tālacchādiṃ atikkameyya, tāvatā kālena ekaṃ cakkavāḷaṃ atikkamāmīti attano javasampattiṃ dasseti.
puratthimā samuddā pacchimoti yathā puratthimā samuddā  pacchimasamuddo dūre, evaṃ me dūre padavītihāro ahosīti vadati. so kira pācīnacakkavāḷamukhavaṭṭiyaṃ ṭhito pādaṃ pasāretvā pacchimacakkavāḷamukhavaṭṭiṃ atikkamati, puna dutiyapādaṃ pasāretvā paracakkavāḷamukhavaṭṭiṃ atikkamati. icchāgatanti icchā eva. aññatrevāti nippapañcataṃ dasseti. bhikkhācārakāle kiresa nāgalatādantakaṭṭhaṃ khāditvā anotatte mukhaṃ dhovitvā kāle sampatte uttarakurumhi piṇḍāya caritvā cakkavāḷamukhavaṭṭiyaṃ nisinno bhattakiccaṃ karoti, tattha muhuttaṃ vissamitvā puna javati. vassasatāyukoti tadā dīghāyukakālo hoti, ayaṃ pana vassasatāvasiṭṭhe āyumhi gamanaṃ ārabhi. vassasatajīvīti taṃ vassasataṃ anantarāyena jīvanto. antarāyeva kālaṅkatoti cakkavāḷalokassa antaṃ appatvā antarāva mato. so pana tattha kālaṃ katvāpi āgantvā imasmiṃyeva cakkavāḷe nibbatti.
appatvāti saṅkhāralokassa antaṃ appatvā. dukkhassāti vaṭṭadukkhassa. antakiriyanti pariyantakaraṇaṃ. kaḷevareti attabhāve. sasaññimhi samanaketi sasaññe sacittake. lokanti dukkhasaccaṃ. lokasamudayanti  samudayasaccaṃ. lokanirodhanti nirodhasaccaṃ. paṭipadanti maggasaccaṃ. iti ‘‘nāhaṃ, āvuso, imāni cattāri saccāni tiṇakaṭṭhādīsu paññapemi, imasmiṃ pana catumahābhūtike kāyasmiṃyeva paññapemī’’ti dasseti. samitāvīti samitapāpo. nāsīsatīti na pattheti. chaṭṭhaṃ uttānatthamevāti.
7. suvidūrasuttavaṇṇanā
47. sattame  suvidūravidūrānīti kenaci pariyāyena anāsannāni hutvā suvidūrāneva vidūrāni. nabhañca, bhikkhave, pathavī cāti ākāsañca mahāpathavī ca. tattha kiñcāpi pathavito ākāsaṃ nāma na dūre, dvaṅgulamattepi hoti. aññamaññaṃ alagganaṭṭhena pana ‘‘suvidūravidūre’’ti vuttaṃ. verocanoti sūriyo. satañca, bhikkhave, dhammoti catusatipaṭṭhānādibhedo sattatiṃsabodhipakkhiyadhammo. asatañca dhammoti dvāsaṭṭhidiṭṭhigatabhedo assaddhammo.
pabhaṅkaroti ālokakaro. abyāyiko hotīti avigacchanasabhāvo hoti. sataṃ samāgamoti paṇḍitānaṃ mittasanthavavasena samāgamo. yāvāpi  tiṭṭheyyāti yattakaṃ addhānaṃ tiṭṭheyya. tatheva hotīti tādisova hoti, pakatiṃ na jahati. khippaṃ hi vetīti sīghaṃ vigacchati.
8. visākhasuttavaṇṇanā
48. aṭṭhame pañcālaputtoti pañcālabrāhmaṇiyā putto. poriyā vācāyāti paripuṇṇavācāya. vissaṭṭhāyāti apalibuddhāya. anelagalāyāti niddosāya ceva agaḷitāya ca apatitapadabyañjanāya. pariyāpannāyāti vivaṭṭapariyāpannāya. anissitāyāti vaṭṭaṃ anissitāya. vivaṭṭanissitameva katvā katheti, vaṭṭanissitaṃ katvā na kathetīti ayamettha adhippāyo.
nābhāsamānanti na akathentaṃ. amataṃ padanti nibbānapadaṃ. bhāsayeti obhāseyya. jotayeti tasseva vevacanaṃ. paggaṇhe isinaṃ dhajanti abbhuggataṭṭhena navalokuttaradhammo isīnaṃ dhajo nāma vuccati, tameva paggaṇheyya ukkhipeyya, uccaṃ katvā katheyyāti attho. navalokuttaradhammadīpakaṃ subhāsitaṃ dhajo etesanti subhāsitadhajā. isayoti buddhādayo ariyā. dhammo hi isinaṃ dhajoti heṭṭhā vuttanayeneva lokuttaradhammo isīnaṃ dhajo nāmāti.
9. vipallāsasuttavaṇṇanā
49. navame  saññāvipallāsāti saññāya vipallatthabhāvā, catasso viparītasaññāyoti attho. sesapadadvayepi  eseva nayo. anicce, bhikkhave, niccanti saññāvipallāsoti anicce vatthusmiṃ ‘‘niccaṃ ida’’nti evaṃ gahetvā uppajjanakasaññā, saññāvipallāsoti attho. iminā nayena sabbapadesu attho veditabbo.
anattani ca attāti anattani ‘‘attā’’ti evaṃsaññinoti attho. micchādiṭṭhihatāti na kevalaṃ saññinova, saññāya viya uppajjamānāya micchādiṭṭhiyāpi hatā. khittacittāti te saññādiṭṭhiyo viya uppajjamānena khittena cittena samannāgatā. visaññinoti desanāmattametaṃ, viparītasaññācittadiṭṭhinoti attho. te yogayuttā mārassāti te mārassa yoge yuttā nāma honti. ayogakkheminoti catūhi yogehi khemaṃ nibbānaṃ appattā. sattāti puggalā. buddhāti catusaccabuddhā. imaṃ dhammanti catusaccadhammaṃ. sacittaṃ paccaladdhāti sakaṃ cittaṃ paṭilabhitvā. aniccato dakkhunti aniccabhāvena addasaṃsu. asubhataddasunti asubhaṃ asubhatoyeva addasaṃsu. sammādiṭṭhisamādānāti gahitasammādassanā. sabbaṃ dukkhaṃ upaccagunti sakalaṃ vaṭṭadukkhaṃ samatikkantā.
10. upakkilesasuttavaṇṇanā
50. dasame  upakkilesāti virocituṃ adatvā upakkiliṭṭhabhāvakaraṇena upakkilesā. mahikāti himaṃ. dhūmo rajoti dhūmo ca rajo ca. rāhūti purimā tayo asampattaüpakkilesā, rāhu pana sampattaüpakkilesavasena kathitoti veditabbo. samaṇabrāhmaṇā na tapanti na bhāsanti na virocantīti guṇappatāpena na tapanti, guṇobhāsena na bhāsanti, guṇavirocanena na virocanti. surāmerayapānā appaṭiviratāti pañcavidhāya surāya catubbidhassa merayassa ca pānato aviratā.
avijjānivutāti  avijjāya nivāritā pihitā. piyarūpābhinandinoti piyarūpaṃ sātarūpaṃ abhinandamānā tussamānā. sādiyantīti gaṇhanti. aviddasūti andhabālā. sanettikāti taṇhāyotteneva sayottā. kaṭasinti attabhāvaṃ. ghoranti kakkhaḷaṃ. imasmiṃ suttepi gāthāsupi vaṭṭameva kathitanti.
rohitassavaggo pañcamo.

paṭhamapaṇṇāsakaṃ niṭṭhitaṃ.


2. dutiyapaṇṇāsakaṃ

(6) 1. puññābhisandavaggo
1. paṭhamapuññābhisandasuttavaṇṇanā
51. dutiyassa  paṭhame puññābhisandāti puññassa abhisandā, puññappattiyoti attho. kusalābhisandāti tasseva vevacanaṃ. te  panete sukhaṃ āharantīti sukhassāhārā. suṭṭhu aggānaṃ rūpādīnaṃ dāyakāti sovaggikā. sukho nesaṃ vipākoti sukhavipākā. sagge upapatti saggo, saggāya saṃvattantīti saggasaṃvattanikā. cīvaraṃ paribhuñjamānoti cīvaratthāya vatthaṃ labhitvā sūcisuttādīnaṃ abhāvena taṃ nikkhipantopi karontopi pārupantopi jiṇṇakāle paccattharaṇaṃ karontopi paccattharitumpi asakkuṇeyyaṃ bhūmattharaṇaṃ karontopi bhūmattharaṇassa ananucchavikaṃ phāletvā pādapuñchanaṃ karontopi ‘‘paribhuñjamāno’’tveva vuccati. yadā pana ‘‘pādapuñchanampi na sakkā ida’’nti sammajjitvā chaḍḍitaṃ hoti, tadā paribhuñjamāno nāma na hoti. appamāṇaṃ cetosamādhinti arahattaphalasamādhiṃ. appamāṇo tassa puññābhisandoti iminā dāyakassa puññacetanāya appamāṇataṃ katheti. tassa hi ‘‘khīṇāsavo me cīvaraṃ paribhuñjatī’’ti punappunaṃ anussaraṇavasena pavattā puññacetanā appamāṇā hoti. taṃ sandhāyetaṃ vuttaṃ. piṇḍapātādīsu pana yo piṇḍapātaṃ paribhuñjitvā sattāhampi teneva yāpeti, aññaṃ na paribhuñjati, so sattāhampi taṃyeva piṇḍapātaṃ paribhuñjamāno nāma hoti. ekasmiṃ pana senāsane rattiṭṭhānadivāṭṭhānādīsu caṅkamantopi yāva taṃ senāsanaṃ pahāya aññaṃ na gaṇhāti, tāva paribhuñjamāno nāma hoti. ekena pana bhesajjena byādhimhi vūpasante yāva aññaṃ bhesajjaṃ na paribhuñjati, tāvadeva paribhuñjamāno nāma hoti.
bahubheravanti  bahūhi bheravārammaṇehi samannāgataṃ. ratanavarānanti sattannampi vararatanānaṃ. ālayanti nivāsaṭṭhānaṃ. puthū savantīti bahukā hutvā sandamānā. sesamettha uttānameva.
2. dutiyapuññābhisandasuttavaṇṇanā
52. dutiye  ariyakantehīti maggaphalasampayuttehi. tāni hi ariyānaṃ kantāni honti piyāni manāpāni. sesaṃ suttante tāva yaṃ vattabbaṃ siyā, taṃ visuddhimagge (visuddhi॰ 1.124 ādayo) vuttameva.
gāthāsu pana saddhāti sotāpannassa saddhā adhippetā. sīlampi sotāpannassa sīlameva. ujubhūtañca dassananti kāyavaṅkādīnaṃ abhāvena khīṇāsavassa dassanaṃ ujubhūtadassanaṃ nāma. āhūti kathayanti. pasādanti buddhadhammasaṅghesu pasādaṃ. dhammadassananti catusaccadhammadassanaṃ.
3. paṭhamasaṃvāsasuttavaṇṇanā
53. tatiye sambahulāpi kho gahapatī ca gahapatāniyo cāti bahukā gahapatayo ca gahapatāniyo ca āvāhavivāhakaraṇatthāya gacchantā tameva maggaṃ paṭipannā honti. saṃvāsāti sahavāsā ekatovāsā. chavo chavāyāti guṇamaraṇena matattā chavo guṇamaraṇeneva matāya chavāya saddhiṃ. deviyā saddhinti guṇehi devibhūtāya saddhiṃ. dussīloti nissīlo. pāpadhammoti lāmakadhammo. akkosakaparibhāsakoti dasahi akkosavatthūhi akkosako, bhayaṃ dassetvā santajjanena paribhāsako. evaṃ  sabbattha attho veditabbo.
kadariyāti thaddhamaccharino. jānipatayoti jayampatikā. vadaññūti yācakānaṃ vacanassa atthaṃ jānanti. saññatāti sīlasaṃyamena samannāgatā. dhammajīvinoti dhamme ṭhatvā jīvikaṃ kappentīti dhammajīvino. atthāsaṃ pacurā hontīti vaḍḍhisaṅkhātā atthā etesaṃ bahū honti. phāsukaṃ upajāyatīti aññamaññaṃ phāsuvihāro jāyati. kāmakāminoti kāme kāmayamānā.
4. dutiyasaṃvāsasuttavaṇṇanā
54. catutthe kammapathavasena desanā pavattitā. sesaṃ tādisameva. imesu pana dvīsupi suttesu agārikapaṭipadā kathitā. sotāpannasakadāgāmīnampi vaṭṭati.
5-6. samajīvīsuttadvayavaṇṇanā
55-56. pañcame  tenupasaṅkamīti kimatthaṃ upasaṅkami? anuggaṇhanatthaṃ. tathāgato hi taṃ raṭṭhaṃ pāpuṇanto imesaṃyeva dvinnaṃ saṅgaṇhanatthāya pāpuṇāti. nakulapitā kira pañca jātisatāni tathāgatassa pitā ahosi, pañca jātisatāni mahāpitā, pañca jātisatāni cūḷapitā. nakulamātāpi pañca jātisatāni tathāgatassa mātā ahosi, pañca jātisatāni mahāmātā, pañca jātisatāni cūḷamātā. te satthu diṭṭhakālato paṭṭhāya puttasinehaṃ paṭilabhitvā ‘‘hantāta, hantātā’’ti vacchakaṃ disvā vacchagiddhinī gāvī viya viravamānā upasaṅkamitvā paṭhamadassaneneva sotāpannā jātā. nivesane  pañcasatānaṃ bhikkhūnaṃ āsanāni sadā paññattāneva honti. iti bhagavā tesaṃ anuggaṇhanatthāya upasaṅkami. aticaritāti atikkamitā. abhisamparāyañcāti paraloke ca. samasaddhāti saddhāya samā ekasadisā. sīlādīsupi eseva nayo. chaṭṭhaṃ kevalaṃ bhikkhūnaṃ desitaṃ. sesamettha tādisameva.
7. suppavāsāsuttavaṇṇanā
57. sattame pajjanikanti tassa nigamassa nāmaṃ. koliyānanti kolarājakulānaṃ. āyuṃ kho pana datvāti āyudānaṃ datvā. āyussa bhāginī hotīti āyubhāgapaṭilābhinī hoti, āyuṃ vā bhajanikā hoti, āyuppaṭilābhinīti attho. sesapadesupi eseva nayo.
rasasā upetanti rasena upetaṃ rasasampannaṃ. ujjugatesūti kāyavaṅkādirahitattā ujukameva gatesu khīṇāsavesu. caraṇūpapannesūti pañcadasahi caraṇadhammehi samannāgatesu. mahaggatesūti mahattaṃ gatesu. khīṇāsavānaññevetaṃ nāmaṃ. puññena puññaṃ saṃsandamānāti puññena saddhiṃ puññaṃ ghaṭayamānā. mahapphalā lokavidūna vaṇṇitāti evarūpā dānasaṅkhātā dakkhiṇā tividhalokaṃ viditaṃ katvā ṭhitattā lokavidūnaṃ buddhānaṃ vaṇṇitā, buddhehi pasatthāti attho. yaññamanussarantāti  yaññaṃ dānaṃ anussarantā. vedajātāti tuṭṭhijātā.
8. sudattasuttavaṇṇanā
58. aṭṭhame  saññatānanti kāyavācāhi saṃyatānaṃ. paradattabhojinanti parehi dinnameva bhuñjitvā yāpentānaṃ. kālenāti yuttappattakālena. sakkacca dadātīti sahatthā sakkāraṃ katvā dadāti. cattāri ṭhānāni anuppavecchatīti cattāri kāraṇāni anuppaveseti dadāti. yasavā hotīti mahāparivāro hoti. navamaṃ kevalaṃ bhikkhūnaṃ kathitaṃ. sesamettha tādisameva.
10. gihisāmīcisuttavaṇṇanā
60. dasame gihisāmīcipaṭipadanti gihīnaṃ anucchavikaṃ paṭipattiṃ. paccupaṭṭhito hotīti atiharitvā dātukāmatāya patiupaṭṭhito hoti upagato, bhikkhusaṅghassa cīvaraṃ detīti attho.
upaṭṭhitāti upaṭṭhāyako. tesaṃ divā ca ratto cāti ye evaṃ catūhi paccayehi upaṭṭhahanti, tesaṃ divā ca rattiñca pariccāgavasena ca anussaraṇavasena ca sadā puññaṃ pavaḍḍhati. saggañca kamatiṭṭhānanti tādiso ca bhaddakaṃ kammaṃ katvā saggaṭṭhānaṃ upagacchati. imesu catūsupi suttesu āgāriyapaṭipadā kathitā. sotāpannasakadāgāmīnampi vaṭṭati.
puññābhisandavaggo paṭhamo.


(7) 2. pattakammavaggo
1. pattakammasuttavaṇṇanā
61. dutiyassa  paṭhame aniṭṭhapaṭikkhepena iṭṭhā. mane kamanti pavisantīti kantā. manaṃ appāyanti pavaḍḍhentīti manāpā. dullabhāti paramadullabhā. bhogāti bhuñjitabbā rūpādayo visayā. sahadhammenāti dhammeneva saddhiṃ uppajjantu, mā dhammūpaghātaṃ katvā adhammenāti. athavā sahadhammenāti sakāraṇena, tena tena senāpatiseṭṭhiṭṭhānādikāraṇena saddhiṃyeva uppajjantūti attho. yasoti parivārasampatti. saha  ñātībhīti ñātakehi saddhiṃ. saha upajjhāyehīti sukhadukkhesu upanijjhāyitabbattā upajjhāyasaṅkhātehi sandiṭṭhasambhattehi saddhiṃ.
akiccaṃ karotīti akātabbaṃ karoti. kiccaṃ aparādhetīti kattabbayuttakaṃ kiccaṃ akaronto taṃ aparādheti nāma. dhaṃsatīti patati parihāyati. abhijjhāvisamalobhanti abhijjhāsaṅkhātaṃ visamalobhaṃ. pajahatīti nudati nīharati. mahāpaññoti mahantapañño. puthupaññoti puthulapañño. āpātadasoti taṃ taṃ atthaṃ āpāteti tameva passati, sukhumampissa atthajātaṃ āpātaṃ āgacchatiyevāti attho.
uṭṭhānavīriyādhigatehīti  uṭṭhānasaṅkhātena vīriyena adhigatehi. bāhābalaparicitehīti bāhābalena paricitehi vaḍḍhitehi. sedāvakkhittehīti avakkhittasedehi, sedaṃ muñcitvā vāyāmena payogena samadhigatehīti attho. dhammikehīti dhammayuttehi. dhammaladdhehīti dasakusalakammapathadhamme akopetvā laddhehi. pattakammānīti yuttakammāni anucchavikakammāni. sukhetīti sukhitaṃ karoti. pīṇetīti pīṇitaṃ balasampannaṃ karoti. ṭhānagataṃ hotīti kāraṇagataṃ hoti. kiṃ pana tanti? catūsu pattakammesu ekaṃ bhogehi kattabbakammaṃ bhogajātameva ṭhānagataṃ. pattagatanti yuttappattaṭṭhānagataṃ. āyatanaso paribhuttanti kāraṇeneva paribhuttaṃ bhogajātaṃ hoti.
pariyodhāya  saṃvattatīti pidahitvā vattati. yathā aggiādīhi uppannāsu āpadāsu, evaṃ ādittagehanibbāpanādīnaṃ atthāya dhanapariccāgaṃ katvā tāsaṃ āpadānaṃ maggaṃ pidahati nivāreti. sotthiṃ attānaṃ karotīti nirupaddavaṃ khemaṃ attānaṃ karoti. ñātibalinti ñātakānaṃ baliṃ. atithibalinti āgantukānaṃ baliṃ. pubbapetabalinti  paralokagatānaṃ ñātakānaṃ baliṃ. rājabalinti rañño kattabbayuttakaṃ rājabaliṃ. devatābalinti devatānaṃ kattabbabaliṃ. sabbametaṃ tesaṃ tesaṃ yathānucchavikavasena dātabbadānassa adhivacanaṃ.
khantisoracce niviṭṭhāti adhivāsanakkhantiyañca susīlatāya ca niviṭṭhā. ekamattānaṃ damentīti ekaṃ attanova attabhāvaṃ indriyadamena damenti. samentīti attano cittaṃ kilesavūpasamanena samenti. parinibbāpentīti kilesaparinibbāneneva  parinibbāpenti. uddhaggikantiādīsu uparūparibhūmīsu phaladānavasena uddhamaggamassāti uddhaggikā. saggassa hitāti tatrupapattijananato sovaggikā. nibbattanibbattaṭṭhāne sukhova vipāko assāti sukhavipākā. suṭṭhu aggānaṃ dibbavaṇṇādīnaṃ dasannaṃ visesānaṃ nibbattanato saggasaṃvattanikā, evarūpaṃ dakkhiṇaṃ patiṭṭhāpetīti attho.
ariyadhamme ṭhitoti pañcasīladhamme patiṭṭhito. pecca sagge pamodatīti paralokaṃ gantvā yattha sagge paṭisandhiṃ gaṇhāti, tattha modati. sotāpannasakadāgāmino vā hontu anāgāmī vā, sabbesaṃ ayaṃ paṭipadā labbhatevāti.
2. ānaṇyasuttavaṇṇanā
62. dutiye  adhigamanīyānīti pattabbāni. kāmabhogināti vatthukāme ca kilesakāme ca paribhuñjantena. atthisukhādīsu atthīti uppajjanakasukhaṃ atthisukhaṃ nāma. bhoge paribhuñjantassa uppajjanakasukhaṃ bhogasukhaṃ nāma. anaṇosmīti uppajjanakasukhaṃ ānaṇyasukhaṃ nāma. niddoso anavajjosmīti uppajjanakasukhaṃ anavajjasukhaṃ nāma.
bhuñjanti bhuñjamāno. paññā vipassatīti paññāya vipassati. ubho bhāgeti dve koṭṭhāse, heṭṭhimāni tīṇi ekaṃ koṭṭhāsaṃ, anavajjasukhaṃ ekaṃ koṭṭhāsanti evaṃ paññāya passamāno  dve koṭṭhāse jānātīti attho. anavajjasukhassetanti etaṃ tividhampi sukhaṃ anavajjasukhassa soḷasiṃ kalaṃ nāgghatīti.
3. brahmasuttavaṇṇanā
63. tatiyaṃ tikanipāte vaṇṇitameva. sapubbadevatānīti padamattameva ettha visesoti. catutthe sabbaṃ uttānatthameva.
5. rūpasuttavaṇṇanā
65. pañcame rūpe pamāṇaṃ gahetvā pasanno rūpappamāṇo nāma. rūpappasannoti tasseva atthavacanaṃ. ghose pamāṇaṃ gahetvā pasanno ghosappamāṇo  nāma. cīvaralūkhapattalūkhesu pamāṇaṃ gahetvā pasanno lūkhappamāṇo nāma. dhamme pamāṇaṃ gahetvā pasanno dhammappamāṇo nāma. itarāni tesaṃyeva atthavacanāni. sabbasatte  ca tayo koṭṭhāse katvā dve koṭṭhāsā rūpappamāṇā, eko na rūpappamāṇo. pañca koṭṭhāse katvā cattāro koṭṭhāsā ghosappamāṇā, eko na ghosappamāṇo. dasa koṭṭhāse katvā nava koṭṭhāsā lūkhappamāṇā, eko na lūkhappamāṇo. satasahassaṃ koṭṭhāse katvā pana eko koṭṭhāsova dhammappamāṇo, sesā na dhammappamāṇāti veditabbā.
rūpe pamāṇiṃsūti ye rūpaṃ disvā pasannā, te rūpe pamāṇiṃsu nāma, pasīdiṃsūti attho. ghosena anvagūti ghosena anugatā, ghosappamāṇaṃ gahetvā pasannāti attho. chandarāgavasūpetāti chandassa ca rāgassa ca vasaṃ upetā. ajjhattañca na jānātīti niyakajjhatte tassa guṇaṃ na jānāti. bahiddhā ca na passatīti bahiddhāpissa paṭipattiṃ na passati. samantāvaraṇoti samantato āvārito, samantā vā āvaraṇamassāti samantāvaraṇo. ghosena vuyhatīti ghosena niyati, na guṇena. ajjhattañca na jānāti, bahiddhā ca vipassatīti niyakajjhatte guṇaṃ na jānāti, bahiddhā panassa paṭipattiṃ passati. bahiddhā phaladassāvīti tassa parehi kataṃ bahiddhā sakkāraphalaṃ passanto. vinīvaraṇadassāvīti vivaṭadassāvī. na so ghosena vuyhatīti so ghosena na nīyati.
6. sarāgasuttavaṇṇanā
66. chaṭṭhe  mohajaṃ cāpaviddasūti mohajaṃ cāpi aviddasū apaṇḍitā. savighātanti  sadukkhaṃ. dukhudrayanti āyatiñca dukkhavaḍḍhidāyakaṃ. acakkhukāti paññācakkhurahitā. yathā dhammā tathā santāti yathā rāgādayo dhammā ṭhitā, tathā sabhāvāva hutvā. na tassevanti maññareti mayaṃ evaṃsantā evaṃsabhāvāti tassa na maññare, na maññantīti attho. imasmiṃ suttepi gāthāsupi vaṭṭameva kathitaṃ.
7. ahirājasuttavaṇṇanā
67. sattame  imāni cattāri ahirājakulānīti idaṃ daṭṭhavisāneva sandhāya vuttaṃ. ye hi keci daṭṭhavisā, sabbete imesaṃ catunnaṃ ahirājakulānaṃ abbhantaragatāva honti. attaguttiyāti attano guttatthāya. attarakkhāyāti attano rakkhaṇatthāya. attaparittāyāti attano parittāṇatthāya. parittaṃ nāma anujānāmīti attho.
idāni yathā taṃ parittaṃ kātabbaṃ, taṃ dassento virūpakkhehi metiādimāha. tattha virūpakkhehīti virūpakkhanāgakulehi. sesesupi eseva nayo. apādakehīti apādakasattehi. sesesupi eseva nayo. sabbe sattāti ito pubbe ettakena ṭhānena odissakamettaṃ kathetvā idāni anodissakamettaṃ kathetuṃ idamāraddhaṃ. tattha sattā pāṇā bhūtāti sabbānetāni puggalavevacanāneva. bhadrāni passantūti bhadrāni ārammaṇāni passantu. mā kañci pāpamāgamāti kañci sattaṃ pāpakaṃ lāmakaṃ mā āgacchatu. appamāṇo buddhoti ettha buddhoti buddhaguṇā veditabbā. te hi appamāṇā nāma. sesapadadvayepi  eseva nayo. pamāṇavantānīti guṇappamāṇena yuttāni. uṇṇanābhīti lomasanābhiko makkaṭako. sarabūti gharagolikā. katā me rakkhā, katā me parittāti mayā ettakassa janassa rakkhā ca parittāṇañca kataṃ. paṭikkamantu bhūtānīti sabbepi me kataparittāṇā sattā apagacchantu, mā maṃ viheṭhayiṃsūti attho.
8. devadattasuttavaṇṇanā
68. aṭṭhame  acirapakkante devadatteti saṅghaṃ bhinditvā nacirapakkante. parābhavāyāti avaḍḍhiyā vināsāya. assatarīti vaḷavāya kucchismiṃ gadrabhassa jātā. attavadhāya gabbhaṃ gaṇhātīti taṃ assena saddhiṃ sampayojenti, sā gabbhaṃ gaṇhitvā kāle sampatte vijāyituṃ nasakkontī pādehi bhūmiṃ paharantī tiṭṭhati. athassā cattāro pāde catūsu khāṇūsu bandhitvā kucchiṃ phāletvā potakaṃ nīharanti. sā tattheva marati. tenetaṃ vuttaṃ.
9. padhānasuttavaṇṇanā
69. navame  kilesānaṃ saṃvaratthāya pavesanadvāraṃ pidahanatthāya padhānaṃ saṃvarappadhānaṃ, pajahanatthāya padhānaṃ pahānappadhānaṃ, kusalānaṃ dhammānaṃ brūhanatthāya vaḍḍhanatthāya padhānaṃ bhāvanāppadhānaṃ, tesaṃyeva anurakkhaṇatthāya padhānaṃ anurakkhaṇāppadhānaṃ.
10. adhammikasuttavaṇṇanā
70. dasame  adhammikā hontīti porāṇakarājūhi ṭhapitaṃ dasabhāgabaliñceva aparādhānurūpañca daṇḍaṃ aggahetvā atirekabalino ceva atirekadaṇḍassa ca gahaṇena adhammikā. rājāyuttāti rañño janapadesu kiccasaṃvidhāyakā āyuttakapurisā. brāhmaṇagahapatikāti antonagaravāsino brāhmaṇagahapatayo. negamajānapadāti nigamavāsino ceva janapadavāsino ca. visamanti visamā hutvā, asamayena vāyantīti attho. visamāti na samā, atithaddhā vā atimudukā vāti attho. apañjasāti maggato apagatā, ummaggagāmino hutvā vāyantīti attho. devatā parikupitā bhavantīti vātesu hi visamesu apañjasesu vāyantesu rukkhā bhijjanti, vimānāni bhijjanti. tasmā devatā parikupitā bhavanti, tā devassa sammā vassituṃ na denti. tena vuttaṃ devo na sammā dhāraṃ anuppavecchatīti. visamapākāni sassāni bhavantīti ekasmiṃ ṭhāne gabbhīni honti, ekasmiṃ sañjātakhīrāni, ekaṃ ṭhānaṃ paccatīti evaṃ visamaṃ pākāni sassāni bhavanti.
samaṃ  nakkhattāni tārakarūpāni parivattantīti yathā kattikapuṇṇamā kattikanakkhattameva labhati, migasirapuṇṇamā migasiranakkhattamevāti evaṃ tasmiṃ tasmiṃ  māse sā sā puṇṇamā taṃ taṃ nakkhattameva labhati, tathā sammā parivattanti. samaṃ vātā vāyantīti avisamā hutvā samayasmiṃyeva vāyanti, cha māse uttarā vātā, cha māsedakkhiṇāti evaṃ tesaṃ tesaṃ janapadānaṃ anurūpe samaye vāyanti. samāti samappavattino nātithaddhā nātimudū. pañjasāti maggappaṭipannā, maggeneva vāyanti, no amaggenāti attho.
jimhaṃ  gacchatīti kuṭilaṃ gacchati, atitthaṃ gaṇhāti. nette jimhaṃ gate satīti nayatīti nettā. tasmiṃ nette jimhaṃ gate kuṭilaṃ gantvā atitthaṃ gaṇhante itarāpi atitthameva gaṇhantīti attho. netetipi pāṭho. dukkhaṃ setīti dukkhaṃ sayati, dukkhitaṃ hotīti attho.
pattakammavaggo dutiyo.


(8) 3. apaṇṇakavaggo
1. padhānasuttavaṇṇanā
71. tatiyavaggassa  paṭhame apaṇṇakappaṭipadanti aviraddhappaṭipadaṃ. yoni cassa āraddhā hotīti kāraṇañcassa paripuṇṇaṃ hoti. āsavānaṃ khayāyāti arahattatthāya. dutiyaṃ uttānameva.
3. sappurisasuttavaṇṇanā
73. tatiye avaṇṇoti aguṇo. pātu  karotīti katheti, pākaṭaṃ karoti. pañhābhinītoti pañhatthāya abhinīto. ahāpetvā alambitvāti aparihīnaṃ alambitaṃ katvā. ettha ca asappuriso pāpicchatāya attano avaṇṇaṃ chādeti, sappuriso lajjitāya attano vaṇṇaṃ. idāni yasmā asappuriso hirottapparahito saṃvāsena avajānāti, sappuriso pana hirottappasamannāgato saṃvāsenāpi nāvajānāti. tasmā asappurisabhāvasādhakaṃ adhunāgatavadhukopammaṃ dassetuṃ seyyathāpi, bhikkhave, vadhukātiādimāha. tattha vadhukāti suṇisā. tibbanti bahalaṃ. sesamettha uttānatthamevāti.
4-5. aggasuttadvayavaṇṇanā
74-75. catutthe sīlagganti aggappattaṃ uttamasīlaṃ. eseva nayo sabbattha. pañcame rūpagganti yaṃ rūpaṃ sammasitvā arahattaṃ pāpuṇāti, idaṃ rūpaggaṃ nāma. sesesupi eseva nayo. bhavagganti ettha pana yasmiṃ attabhāve ṭhito arahattaṃ pāpuṇāti, etaṃ bhavaggaṃ nāmāti.
6. kusinārasuttavaṇṇanā
76. chaṭṭhe  upavattaneti pācīnagatāya sālapantiyā uttarena nivattitvā ṭhitāya vemajjhaṭṭhāne. antarena yamakasālānanti dvinnaṃ sālarukkhānaṃ antare. kaṅkhāti dveḷhakaṃ. vimatīti vinicchituṃ asamatthatā. ‘‘buddho nu kho na buddho nu kho, dhammo nu kho na dhammo nu kho, saṅgho nu kho na saṅgho nu kho, maggo nu kho na maggo nu kho, paṭipadā nu kho na paṭipadā nu kho’’ti  yassa saṃsayo uppajjeyya, taṃ vo vadāmi pucchatha, bhikkhaveti ayamettha saṅkhepattho. satthugāravenapi na puccheyyāthāti ‘‘mayaṃ satthu santike pabbajimha, cattāro paccayāpi no satthu santakāva. te mayaṃ ettakaṃ kālaṃ kaṅkhaṃ akatvā na arahāma ajja pacchime kāle kaṅkhaṃ kātu’’nti sace evaṃ satthari gāravena na pucchatha. sahāyakopi, bhikkhave, sahāyakassa ārocetūti tumhākaṃ yo yassa bhikkhussa sandiṭṭho sambhatto, so tassa ārocetu, ahaṃ ekassa bhikkhussa kathessāmi, tassa kathaṃ sutvā sabbe nikkaṅkhā bhavathāti dasseti. evaṃ pasannoti evaṃ saddahāmi ahanti attho. ñāṇamevāti nikkaṅkhabhāvapaccakkhakaraṇañāṇaṃyeva ettha tathāgatassa, na saddhāmattanti attho. imesañhi, ānandāti imesaṃ antosāṇiyaṃ nisinnānaṃ pañcannaṃ bhikkhusatānaṃ. yo pacchimakoti yo guṇavasena pacchimako, ānandattheraṃyeva sandhāyāha.
7. acinteyyasuttavaṇṇanā
77. sattame acinteyyānīti cintetuṃ ayuttāni. na cintetabbānīti acinteyyattāyeva na cintetabbāni. yāni cintentoti yāni kāraṇāni cintento. ummādassāti ummattakabhāvassa. vighātassāti dukkhassa. buddhavisayoti buddhānaṃ visayo, sabbaññutaññāṇādīnaṃ buddhaguṇānaṃ pavatti ca ānubhāvo ca. jhānavisayoti abhiññājhānavisayo. kammavipākoti  diṭṭhadhammavedanīyādīnaṃ kammānaṃ vipāko. lokacintāti ‘‘kena nu kho candimasūriyā katā, kena mahāpathavī, kena mahāsamuddo, kena sattā uppāditā, kena pabbatā, kena ambatālanāḷikerādayo’’ti evarūpā lokacintā.
8. dakkhiṇasuttavaṇṇanā
78. aṭṭhame  dakkhiṇāvisuddhiyoti dānasaṅkhātāya dakkhiṇāya visujjhanakāraṇāni. dāyakato visujjhatīti mahapphalabhāvena visujjhati, mahapphalā hotīti attho. kalyāṇadhammoti sucidhammo. pāpadhammoti lāmakadhammo. dāyakato visujjhatīti ettha vessantaramahārājā kathetabbo. so hi jūjakabrāhmaṇassa dārake datvā mahāpathaviṃ kampesi. paṭiggāhakato visujjhatīti ettha kalyāṇīnadīmukhadvāravāsī kevaṭṭo kathetabbo. so kira dīghasumattherassa tikkhattuṃ piṇḍapātaṃ datvā maraṇamañce nipanno ‘‘ayyassa maṃ dīghasumattherassa dinnapiṇḍapāto uddharatī’’ti āha. neva dāyakatoti ettha vaḍḍhamānavāsī luddako kathetabbo. so kira petadakkhiṇaṃ dento ekassa dussīlasseva tayo vāre adāsi. tatiyavāre ‘‘amanusso dussīlo maṃ vilumpatī’’ti viravi. ekassa sīlavato bhikkhuno datvā pāpitakāleyevassa pāpuṇi. dāyakato ceva visujjhati paṭiggāhakato cāti ettha asadisadānaṃ kathetabbanti.
9. vaṇijjasuttavaṇṇanā
79. navame  tādisā vāti taṃsadisāva taṃsarikkhakāva. chedagāminī hotīti chedaṃ gacchati. yaṃ patthitaṃ, taṃ sabbaṃ nassatīti attho. na yathādhippāyā hotīti yathājjhāsayā na hoti. parādhippāyā hotīti parajjhāsayā ajjhāsayato adhikataraphalā hoti. samaṇaṃ vā brāhmaṇaṃ vāti ettha samitapāpabāhitapāpatāhi samaṇabrāhmaṇatā veditabbā. vadatu, bhante, paccayenāti, bhante, catubbidhena cīvarādinā paccayena vadeyyāsīti evaṃ pavāreti nimanteti. yena pavāretīti paricchinditvā yattakena pavāreti. taṃ na detīti taṃ sabbasova na deti. na yathādhippāyaṃ detīti yathā tassa ajjhāsayo, evaṃ dātuṃ na sakkoti, hāpetvā appakaṃ deti. yathādhippāyaṃ detīti yattakaṃ so icchati, tattakameva deti. parādhippāyaṃ detīti appakaṃ pavāretvā avattharitvā bahuṃ deti.
10. kambojasuttavaṇṇanā
80. dasame  neva sabhāyaṃ nisīdatīti vinicchayakaraṇatthaṃ vinicchayasabhāyaṃ neva nisīdati. na kammantaṃ payojetīti kasivaṇijjādimahākammantaṃ nappayojeti. na kambojaṃ gacchatīti bhoge sambharaṇatthāya kambojaraṭṭhaṃ na gacchati. desanāmattameva cetaṃ, yaṃ kiñci tiroraṭṭhaṃ na gacchatīti attho. kodhanotiādīsu kodhanatāya kodhapariyuṭṭhito atthānatthaṃ na jānāti, issukitāya parasampattiṃ na sahati, maccharitāya  dhanaṃ datvā kiccaṃ kātuṃ na sakkoti, nippaññatāya kiccaṃ saṃvidhātuṃ na sakkoti. tasmā etāni sabhānisīdanādīni na karotīti.
apaṇṇakavaggo tatiyo.


(9) 4. macalavaggo
1-5. pāṇātipātādisuttapañcakavaṇṇanā
81-85. catutthassa  paṭhamādīni uttānatthāneva. pañcame ‘‘nīce kule paccājāto’’tiādikena tamena yuttoti tamo. kāyaduccaritādīhi puna nirayatamūpagamanato tamaparāyaṇo. iti ubhayenapi khandhatamova kathito hoti. ‘‘aḍḍhe kule paccājāto’’tiādikena jotinā yuttato joti, ālokabhūtoti vuttaṃ hoti. kāyasucaritādīhi puna sagguppattijotibhāvūpagamanato jotiparāyaṇo. iminā nayena itarepi dve veditabbā.
venakuleti vilīvakārakule. nesādakuleti migaluddakādīnaṃ kule. rathakārakuleti cammakārakule. pukkusakuleti pupphachaḍḍakakule. kasiravuttiketi dukkhavuttike. dubbaṇṇoti  paṃsupisācako viya jhāmakhāṇuvaṇṇo. duddasikoti vijātamātuyāpi amanāpadassano. okoṭimakoti lakuṇḍako. kāṇoti ekacchikāṇo vā ubhayacchikāṇo vā. kuṇīti ekahatthakuṇī vā ubhayahatthakuṇī vā. khañjoti ekapādakhañjo vā ubhayapādakhañjo vā. pakkhahatoti hatapakkho pīṭhasappī. padīpeyyassāti telakapallādino dīpaüpakaraṇassa. evaṃ kho, bhikkhaveti ettha eko puggalo bahiddhā ālokaṃ adisvā mātu kucchimhiyeva kālaṃ katvā apāyesu nibbattanto sakalampi kappaṃ saṃsarati. sopi tamotamaparāyaṇova. so pana kuhakapuggalo bhaveyya. kuhakassa hi evarūpā nipphatti hotīti vuttaṃ.
ettha ca ‘‘nīce kule’’tiādīhi āgamanavipatti ceva paccuppannapaccayavipatti ca dassitā. ‘‘dalidde’’tiādīhi pavattapaccayavipatti, ‘‘kasiravuttike’’tiādīhi ājīvupāyavipatti, ‘‘dubbaṇṇo’’tiādīhi attabhāvavipatti, ‘‘bahvābādho’’tiādīhi dukkhakāraṇasamāyogo, ‘‘na lābhī’’tiādīhi sukhakāraṇavipatti ceva upabhogavipatti ca, ‘‘kāyena duccarita’’ntiādīhi tamaparāyaṇabhāvassa kāraṇasamāyogo, ‘‘kāyassa bhedā’’tiādīhi samparāyikatamūpagamo. sukkapakkho vuttapaṭipakkhanayena veditabbo.
6. oṇatoṇatasuttavaṇṇanā
86. chaṭṭhe  oṇatoṇatoti idāni nīcako āyatimpi nīcako bhavissati. oṇatuṇṇatoti idāni nīco āyatiṃ ucco bhavissati. uṇṇatoṇatoti idāni ucco āyatiṃ nīco bhavissati. uṇṇatuṇṇatoti  idāni ucco āyatimpi ucco bhavissati. vitthāro pana nesaṃ purimasuttanayeneva veditabbo.
7. puttasuttavaṇṇanā
87. sattame samaṇamacaloti samaṇaacalo, makāro padasandhikaro, niccalasamaṇoti attho. iminā sattavidhampi sekhaṃ dasseti. so hi sāsane mūlajātāya saddhāya patiṭṭhitattā acalo nāma. samaṇapuṇḍarīkoti puṇḍarīkasadiso samaṇo. puṇḍarīkaṃ nāma ūnasatapattaṃ saroruhaṃ. iminā sukkhavipassakakhīṇāsavaṃ dasseti. so hi jhānābhiññānaṃ abhāvena aparipuṇṇaguṇattā samaṇapuṇḍarīko nāma hoti. samaṇapadumoti padumasadiso samaṇo. padumaṃ nāma paripuṇṇasatapattaṃ saroruhaṃ. iminā ubhatobhāgavimuttaṃ khīṇāsavaṃ dasseti. so hi jhānābhiññānaṃ bhāvena paripuṇṇaguṇattā samaṇapadumo nāma hoti. samaṇesu samaṇasukhumāloti sabbesupi etesu samaṇesu sukhumālasamaṇo muducittasarīro kāyikacetasikadukkharahito ekantasukhī. etena attānañceva attasadise ca dasseti.
evaṃ mātikaṃ nikkhipitvā idāni paṭipāṭiyā vibhajanto kathañca, bhikkhavetiādimāha. tattha sekhoti sattavidhopi sekho. pāṭipadoti paṭipannako. anuttaraṃ yogakkhemaṃ patthayamāno viharatīti arahattaṃ patthayanto viharati. muddhāvasittassāti muddhani avasittassa, katābhisekassāti attho. ābhisekoti abhisekaṃ kātuṃ yutto. anabhisittoti  na tāva abhisitto. macalappattoti rañño khattiyassa muddhāvasittassa puttabhāvena ceva puttesu jeṭṭhakabhāvena ca na tāva abhisittabhāvena ca abhisekappattiatthāya acalappatto niccalapatto. makāro nipātamattaṃ. kāyena phusitvāti nāmakāyena phusitvā.
yācitova bahulaṃ cīvaraṃ paribhuñjatīti ‘‘idaṃ, bhante, paribhuñjathā’’ti evaṃ dāyakehi yācamāneheva  upanītaṃ cīvaraṃ bahuṃ paribhuñjati, kiñcideva ayācitaṃ, bākulatthero viya. piṇḍapātaṃ khadiravanamagge sīvalitthero viya. senāsanaṃ aṭṭhakanāgarasutte (ma॰ ni॰ 2.17 ādayo; a॰ ni॰ 11.16 ādayo) ānandatthero viya. gilānapaccayaṃ pilindavacchathero viya. tyassāti te assa. manāpenevāti manaṃ allīyanakena. samudācarantīti kattabbakiccāni karonti pavattanti vā. upahāraṃ upaharantīti kāyikacetasikaüpahāraṃ upaharanti upanīyanti. sannipātikānīti tiṇṇampi sannipātena nibbattāni. utupariṇāmajānīti utupariṇāmato atisītaatiuṇhaütuto jātāni. visamaparihārajānīti accāsanaatiṭṭhānādikā visamaparihārato jātāni. opakkamikānīti vadhabandhanādiupakkamena nibbattāni. kammavipākajānīti  vināpi imehi kāraṇehi kevalaṃ pubbe katakammavipākavaseneva jātāni. catunnaṃ jhānānanti ettha khīṇāsavānampi buddhānampi kiriyajjhānāneva adhippetāni. sesaṃ uttānatthamevāti.
8. saṃyojanasuttavaṇṇanā
88. aṭṭhame sāsane laddhappatiṭṭhattā sotāpannova samaṇamacaloti vutto, nātibahuguṇattā na bahupattaṃ viya saroruhaṃ sakadāgāmī  samaṇapuṇḍarīkoti, tato bahutaraguṇattā satapattaṃ viya saroruhaṃ anāgāmī samaṇapadumoti, thaddhabhāvakarānaṃ kilesānaṃ sabbaso samucchinnattā mudubhāvappatto khīṇāsavo samaṇasukhumāloti.
9. sammādiṭṭhisuttavaṇṇanā
89. navame sammādiṭṭhikotiādīhi aṭṭhaṅgikamaggavasena paṭhamasutte viya satta sekhā gahitā. dutiyavāre dasaṅgikamaggavasena vā arahattaphalañāṇaarahattaphalavimuttīhi saddhiṃ, aṭṭhaṅgikamaggavasena vā sukkhavipassakakhīṇāsavo kathito, tatiyavāre ubhatobhāgavimutto, catutthavāre tathāgato ca tathāgatasadisakhīṇāsavo cāti. iti idaṃ suttaṃ paṭhamasutte kathitapuggalānaṃ vaseneva kathitaṃ, desanāmattameva panettha nānanti.
10. khandhasuttavaṇṇanā
90. dasame  paṭhamavāre arahattatthāya payogaṃ anārabhitvā ṭhito pamādavihārī sekhapuggalo kathito. dutiyavāre anuppāditajjhāno āraddhavipassako appamādavihārī sekhapuggalo kathito. tatiyavāre āraddhavipassako appamādavihārī aṭṭhavimokkhalābhī sekhapuggalo kathito, catutthavāre paramasukhumālakhīṇāsavoti.
macalavaggo catuttho.


(10) 5. asuravaggo
1. asurasuttavaṇṇanā
91. pañcamassa  paṭhame asuroti asurasadiso bībhaccho. devoti devasadiso guṇavasena abhirūpo pāsādiko.
2. paṭhamasamādhisuttavaṇṇanā
92. dutiye  ajjhattaṃ cetosamathassāti niyakajjhatte appanācittasamādhissa. adhipaññādhammavipassanāyāti saṅkhārapariggāhakavipassanāñāṇassa. tañhi adhipaññāsaṅkhātañca, pañcakkhandhasaṅkhātesu ca dhammesu vipassanābhūtaṃ, tasmā ‘‘adhipaññādhammavipassanā’’ti vuccatīti.
3. dutiyasamādhisuttavaṇṇanā
93. tatiye yogo karaṇīyoti yuttappayuttatā kattabbā. chandoti kattukamyatāchando. vāyāmoti payogo. ussāhoti tato adhimattataraṃ vīriyaṃ. ussoḷhīti paṅkalaggasakaṭaüddharaṇasadisaṃ mahāvīriyaṃ. appaṭivānīti anivattanatā.
4. tatiyasamādhisuttavaṇṇanā
94. catutthe evaṃ kho, āvuso, saṅkhārā daṭṭhabbātiādīsu, āvuso, saṅkhārā nāma aniccato daṭṭhabbā, aniccato sammasitabbā, aniccato passitabbā. tathā dukkhato, anattatoti evaṃ attho daṭṭhabbo. evaṃ kho, āvuso, cittaṃ saṇṭhapetabbantiādīsupi paṭhamajjhānavasena, āvuso, cittaṃ saṇṭhapetabbaṃ paṭhamajjhānavasena sannisādetabbaṃ, paṭhamajjhānavasena  ekodi kātabbaṃ, paṭhamajjhānavasena samādahitabbaṃ. tathā dutiyajjhānādivasenāti evaṃ attho daṭṭhabbo. imesu tīsupi suttesu samathavipassanā lokiyalokuttarāva kathitā.
5. chavālātasuttavaṇṇanā
95. pañcame chavālātanti susāne alātaṃ. majjhe  gūthagatanti majjhaṭṭhāne gūthamakkhitaṃ. neva gāme kaṭṭhatthaṃ pharatīti kūṭagopānasithambhasopānādīnaṃ atthāya anupaneyyatāya gāme na kaṭṭhatthaṃ sādheti, khettakuṭipādaṃ vā mañcapādaṃ vā kātuṃ anupaneyyatāya na araññe kaṭṭhatthaṃ sādheti. dvīsu koṭīsu gayhamānaṃ hatthaṃ ḍahati, majjhe gayhamānaṃ gūthena makkheti. tathūpamanti taṃsarikkhakaṃ. abhikkantataroti sundarataro. paṇītataroti uttamataro. gavā khīranti gāvito khīraṃ. khīramhā dadhītiādīsu paraṃ paraṃ purimato purimato aggaṃ, sappimaṇḍo pana tesu sabbesupi aggameva. aggotiādīsu guṇehi aggo ceva seṭṭho ca pamukho ca uttamo ca pavaro cāti veditabbo. chavālātūpamāya na dussīlo puggalo kathito, appassuto pana vissaṭṭhakammanto goṇasadiso puggalo kathitoti veditabbo. chaṭṭhe sabbaṃ uttānatthameva.
7. khippanisantisuttavaṇṇanā
97. sattame khippanisantīti khippanisāmano sīghaṃ jānituṃ samattho. sutānañca dhammānanti sutappaguṇānaṃ tantidhammānaṃ. atthūpaparikkhīti atthaṃ upaparikkhako. atthamaññāya dhammamaññāyāti aṭṭhakathañca pāḷiñca jānitvā. dhammānudhammappaṭipanno hotīti navalokuttaradhammānaṃ  anurūpadhammabhūtaṃ sasīlakaṃ pubbabhāgappaṭipadaṃ paṭipanno hoti. no ca kalyāṇavācoti na sundaravacano. na kalyāṇavākkaraṇoti na sundaravacanaghoso hoti. poriyātiādīhi saddhiṃ no-kāro yojetabboyeva. guṇaparipuṇṇāya apalibuddhāya adosāya agaḷitapadabyañjanāya atthaṃ viññāpetuṃ samatthāya vācāya samannāgato na hotīti attho. iminā upāyena sabbattha attho veditabbo.
8. attahitasuttavaṇṇanā
98-99. aṭṭhamaṃ  puggalajjhāsayavasenāpi dasabalassa desanāñāṇavilāsenāpi kathitaṃ, navamaṃ pañcaveravasena.
10. potaliyasuttavaṇṇanā
100. dasame kālenāti yuttappattakālena. khamatīti ruccati. yadidaṃ tattha tattha kālaññutāti yā esā tattha tattha kālaṃ jānanā. taṃ taṃ kālaṃ ñatvā hi avaṇṇārahassa avaṇṇakathanaṃ vaṇṇārahassa ca vaṇṇakathanaṃ paṇḍitānaṃ pakatīti dasseti.
asuravaggo pañcamo.

dutiyapaṇṇāsakaṃ niṭṭhitaṃ.


3. tatiyapaṇṇāsakaṃ

(11) 1. valāhakavaggo
1-2. valāhakasuttadvayavaṇṇanā
101-2. tatiyapaṇṇāsakassa  paṭhame valāhakāti meghā. bhāsitā hoti no kattāti ‘‘idañcidañca karissāmī’’ti kevalaṃ bhāsatiyeva, na karoti. kattā hoti no bhāsitāti akathetvāva ‘‘idañcidañca mayā kātuṃ vaṭṭatī’’ti kattā hoti. evaṃ sabbattha attho veditabbo. dutiyaṃ uttānatthameva.
3. kumbhasuttavaṇṇanā
103. tatiye kumbhāti ghaṭā. tuccho pihitoti rittako pihitamukho. pūro vivaṭoti udakapuṇṇo apārutamukho. sesadvayepi eseva nayo.
4. udakarahadasuttavaṇṇanā
104. catutthe uttāno gambhīrobhāsotiādīsu purāṇapaṇṇarasasambhinnavaṇṇo kāḷaüdako gambhīrobhāso nāma, acchavippasannamaṇivaṇṇaüdako uttānobhāso nāma.
5-6. ambasuttavaṇṇanā
105-6. pañcame āmaṃ pakkavaṇṇīti āmakaṃ hutvā olokentānaṃ pakkasadisaṃ khāyati. evaṃ sabbapadāni daṭṭhabbāni. chaṭṭhaṃ uttānatthameva.
7. mūsikasuttavaṇṇanā
107. sattame  yo āvāṭaṃ khaṇati, na ca tattha vasati, so gādhaṃ kattā no vasitāti vuccati. khantātipi pāṭho. iminā nayena sabbapadāni veditabbāni.
8. balībaddasuttavaṇṇanā
108. aṭṭhame  yo attano gogaṇaṃ maddati, na paragogaṇaṃ, ayaṃ sagavacaṇḍo no paragavacaṇḍoti evaṃ sabbapadāni veditabbāni. ubbejetā hotīti ghaṭṭetvā vijjhitvā ubbegapattaṃ karoti.
9. rukkhasuttavaṇṇanā
109. navame pheggu phegguparivāroti nissāro pheggurukkho pheggurukkheheva parivuto. sāraparivāroti  khadirādīhi sārarukkheheva parivuto. esa nayo sabbattha.
10. āsīvisasuttavaṇṇanā
110. dasame āgataviso na ghoravisoti yassa visaṃ āgacchati, ghoraṃ pana na hoti, cirakālaṃ na pīḷeti. sesapadesupi eseva nayoti.
valāhakavaggo paṭhamo.


(12) 2. kesivaggo
1. kesisuttavaṇṇanā
111. dutiyassa  paṭhame kesīti tassa nāmaṃ. assadamme sāretīti assadammasārathi. saṇhenapi vinetītiādīsu tassa anucchavikaṃ sakkāraṃ katvā subhojanaṃ bhojetvā madhurapānaṃ pāyetvā muduvacanena samudācaritvā damento saṇhena dameti nāma, jāṇubandhanamukhabandhanādīhi ceva patodavijjhanakasābhighātapharusavacanehi ca damento pharusena dameti nāma, kālena kālaṃ tadubhayaṃ karonto saṇhapharusena dameti nāma.
2. javasuttavaṇṇanā
112. dutiye  ajjavenāti ujukabhāvena. javenāti padavegena. khantiyāti adhivāsanakkhantiyā. soraccenāti sucibhāvasīlena. puggalaguṇaṅgesu javenāti ñāṇajavena. sesamettha uttānatthameva.
3. patodasuttavaṇṇanā
113. tatiye  patodacchāyanti vijjhanatthaṃ ukkhittassa patodassa chāyaṃ. saṃvijjatīti ‘‘javo me gahetabbo’’ti sallakkhaṇavasena saṃvijjati. saṃvegaṃ āpajjatīti saṃvegaṃ paṭipajjati lomavedhaviddhoti lomakūpe patodavedhena viddhamatto. cammavedhaviddhoti chavicammaṃ chindantena patodavedhena viddho. aṭṭhivedhaviddhoti aṭṭhiṃ bhindantena vedhena viddho. kāyenāti nāmakāyena. paramasaccanti nibbānaṃ. sacchikarotīti passati. paññāyāti sahavipassanāya maggapaññāya.
4. nāgasuttavaṇṇanā
114. catutthe  aṭṭhiṃ katvāti aṭṭhiko hutvā. tiṇavaninnādasaddānanti ettha tiṇavoti ḍiṇḍimo, ninnādasaddoti sabbesampi ekatomissito mahāsaddo. ḍaṃsādīsu ḍaṃsāti piṅgalamakkhikā, makasā makasāva. khippaññeva gantā hotīti sīlasamādhipaññāvimuttivimuttiñāṇadassanāni pūretvā sīghameva gantā hoti.
5. ṭhānasuttavaṇṇanā
115. pañcame ṭhānānīti kāraṇāni. anatthāya saṃvattatīti ahitāya avaḍḍhiyā saṃvattati. ettha ca paṭhamaṃ opātakkhaṇanamacchabandhanasandhicchedanādibhedaṃ sadukkhaṃ savighātaṃ pāpakammaṃ veditabbaṃ, dutiyaṃ samajīvikānaṃ gihīnaṃ pupphacchaḍḍakādikammaṃ sudhākoṭṭana-gehacchādanaasuciṭṭhānasammajjanādikammañca  veditabbaṃ, tatiyaṃ surāpānagandhavilepanamālāpiḷandhanādikammañceva assādavasena pavattaṃ pāṇātipātādikammañca veditabbaṃ, catutthaṃ dhammassavanatthāya gamanakāle suddhavatthacchādana-mālāgandhādīnaṃ ādāya gamanaṃ  cetiyavandanaṃ bodhivandanaṃ madhuradhammakathāsavanaṃ pañcasīlasamādānanti evamādīsu somanassasampayuttaṃ kusalakammaṃ veditabbaṃ. purisathāmeti purisassa ñāṇathāmasmiṃ. sesadvayepi eseva nayo.
6. appamādasuttavaṇṇanā
116. chaṭṭhe yato khoti yadā kho. samparāyikassāti desanāmattametaṃ, khīṇāsavo pana neva samparāyikassa, na diṭṭhadhammikassa maraṇassa bhāyati. sova idha adhippeto. keci pana ‘‘sammādiṭṭhi bhāvitāti vacanato sotāpannaṃ ādiṃ katvā sabbepi ariyā adhippetā’’ti vadanti.
7. ārakkhasuttavaṇṇanā
117. sattame attarūpenāti attano anurūpena anucchavikena, hitakāmenāti attho. rajanīyesūti  rāgassa paccayabhūtesu. dhammesūti sabhāvesu, iṭṭhārammaṇesūti attho. evaṃ sabbattha nayo veditabbo. na rajjatīti diṭṭhivasena na rajjati. sesapadesupi eseva nayo. na ca pana samaṇavacanahetupi gacchatīti samaṇānaṃ paravādīnaṃ vacanahetupi attano diṭṭhiṃ pahāya tesaṃ diṭṭhivasena na gacchatīti attho. idhāpi khīṇāsavova adhippeto.
8-10. saṃvejanīyādisuttattayavaṇṇanā
118-120. aṭṭhame dassanīyānīti passitabbayuttakāni. saṃvejanīyānīti saṃvegajanakāni. navame jātibhayanti jātiṃ ārabbha uppajjanakabhayaṃ. sesapadesupi eseva nayo. dasame  aggibhayanti aggiṃ paṭicca uppajjanakabhayaṃ. sesapadesupi eseva nayo.
kesivaggo dutiyo.


(13) 3. bhayavaggo
1. attānuvādasuttavaṇṇanā
121. tatiyassa  paṭhame attānuvādabhayanti attānaṃ anuvadantassa uppajjanakabhayaṃ. parānuvādabhayanti parassa anuvādato uppajjanakabhayaṃ. daṇḍabhayanti dvattiṃsa kammakāraṇā paṭicca uppajjanakabhayaṃ. duggatibhayanti cattāro apāye paṭicca uppajjanakabhayaṃ. idaṃ vuccati, bhikkhave, attānuvādabhayantiādīsu attānuvādabhayaṃ tāva paccavekkhantassa ajjhattaṃ hirī samuṭṭhāti, sāssa tīsu dvāresu saṃvaraṃ janeti, tīsu dvāresu saṃvaro catupārisuddhisīlaṃ hoti. so tasmiṃ sīle patiṭṭhāya vipassanaṃ vaḍḍhetvā aggaphale patiṭṭhāti. parānuvādabhayaṃ pana paccavekkhantassa bahiddhā ottappaṃ samuṭṭhāti, tadassa tīsu dvāresu saṃvaraṃ janeti, tīsu dvāresu saṃvaro catupārisuddhisīlaṃ hoti. so tasmiṃ sīle patiṭṭhāya vipassanaṃ vaḍḍhetvā aggaphale patiṭṭhāti. duggatibhayaṃ paccavekkhantassa ajjhattaṃ hirī samuṭṭhāti, sāssa tīsu dvāresu saṃvaraṃ janeti, tīsu dvāresu saṃvaro catupārisuddhisīlaṃ hoti. so tasmiṃ sīle patiṭṭhāya vipassanaṃ vaḍḍhetvā aggaphale patiṭṭhāti.
2. ūmibhayasuttavaṇṇanā
122. dutiye udakorohantassāti udakaṃ otarantassa. pāṭikaṅkhitabbānīti icchitabbāni. susukābhayanti caṇḍamacchabhayaṃ. mukhāvaraṇaṃ maññe karontīti mukhapidahanaṃ viya karonti. odarikattassāti  mahodaratāya mahagghasabhāvassa. arakkhiteneva kāyenātiādīsu kāyadvāre tividhassa saṃvarassa abhāvato arakkhitena kāyena. vacīdvāre catubbidhassa saṃvarassa abhāvato arakkhitāya vācāya.
3. paṭhamanānākaraṇasuttavaṇṇanā
123. tatiye tadassādetīti taṃ jhānaṃ sukhassādena assādeti. nikāmetīti pattheti. vittiṃ  āpajjatīti tuṭṭhiṃ āpajjati. tadadhimuttoti  tasmiṃ adhimutto, taṃ vā adhimutto. tabbahulavihārīti tena jhānena bahulaṃ viharanto. sahabyataṃ upapajjatīti sahabhāvaṃ gacchati, tattha nibbattatīti attho. kappo āyuppamāṇanti ettha paṭhamajjhānaṃ atthi hīnaṃ, atthi majjhimaṃ, atthi paṇītaṃ. tattha hīnena uppannānaṃ kappassa tatiyo koṭṭhāso āyuppamāṇaṃ, majjhimena upaḍḍhakappo, paṇītena kappo. taṃ sandhāyetaṃ vuttaṃ. nirayampi gacchatīti nirayagamanīyassa kammassa appahīnattā aparāparaṃ gacchati, na anantarameva. tasmiṃyeva bhave parinibbāyatīti tasmiṃyeva rūpabhave ṭhatvā parinibbāyati, na heṭṭhā otarati. yadidaṃ gatiyā upapattiyā satīti yaṃ idaṃ gatiyā ca upapattiyā ca sati sekhassa ariyasāvakassa paṭisandhivasena heṭṭhā anotaritvā tasmiṃyeva rūpabhave upari dutiyatatiyādīsu aññatarasmiṃ brahmaloke parinibbānaṃ, puthujjanassa pana nirayādigamanaṃ, idaṃ nānākaraṇanti attho.
dve kappāti etthāpi dutiyajjhānaṃ vuttanayeneva tividhaṃ hoti. tattha paṇītabhāvanena nibbattānaṃ aṭṭhakappā āyuppamāṇaṃ, majjhimena cattāro, hīnena dve. taṃ sandhāyetaṃ vuttaṃ. cattāro  kappāti ettha yaṃ heṭṭhā vuttaṃ ‘‘kappo, dve kappā’’ti, tampi āharitvā attho veditabbo. kappoti ca guṇassapi nāmaṃ, tasmā kappo dve kappā cattāro kappāti ayamettha attho daṭṭhabbo. idaṃ vuttaṃ hoti – yo paṭhamaṃ vutto kappo, so dve vāre gaṇetvā ekena guṇena dve kappā honti, dutiyena cattāro, puna te cattāro kappāti imehi catūhi guṇehi guṇitā ekena guṇena aṭṭha honti, dutiyena soḷasa, tatiyena dvattiṃsa, catutthena catusaṭṭhīti. evamidha paṇītajjhānavasena catusaṭṭhi kappā gahitāti veditabbā. pañca kappasatānīti idaṃ paṇītasseva upapattijjhānassa vasena vuttaṃ. vehapphalesu vā paṭhamajjhānabhūmiādīsu viya tiṇṇaṃ brahmalokānaṃ abhāvato ettakameva āyuppamāṇaṃ. tasmā evaṃ vuttaṃ.
4. dutiyanānākaraṇasuttavaṇṇanā
124. catutthe  rūpameva rūpagataṃ. sesapadesupi eseva nayo. aniccatotiādīsu hutvā abhāvaṭṭhena aniccato, ābādhaṭṭhena rogato, anto padussanaṭṭhena gaṇḍato, anupaviṭṭhaṭṭhena sallato, sadukkhaṭṭhena aghato, sampīḷanaṭṭhena ābādhato, avidheyyaṭṭhena parato, palujjanaṭṭhena palokato, nissattaṭṭhena suññato, avasavattanaṭṭhena anattato. ettha ca ‘‘aniccato palokato’’ti  dvīhi padehi aniccalakkhaṇaṃ kathitaṃ, ‘‘suññato anattato’’ti dvīhi anattalakkhaṇaṃ, sesehi dukkhalakkhaṇaṃ kathitanti veditabbaṃ. samanupassatīti ñāṇena passati. evaṃ pañcakkhandhe tilakkhaṇaṃ āropetvā passanto tayo magge tīṇi phalāni sacchikaroti. suddhāvāsānaṃ  devānaṃ sahabyataṃ upapajjatīti tattha ṭhito catutthajjhānaṃ bhāvetvā upapajjati.
5-6. mettāsuttadvayavaṇṇanā
125-126. pañcame paṭhamajjhānavasena mettā, dutiyādivasena karuṇādayo dassitā. chaṭṭhaṃ catutthe vuttanayeneva veditabbaṃ.
7. paṭhamatathāgataacchariyasuttavaṇṇanā
127. sattame pātubhāvāti pātubhāvena. kucchiṃ okkamatīti ettha kucchiṃ okkanto hotīti attho. okkante hi tasmiṃ evaṃ hoti, na okkamamāne. appamāṇoti vuḍḍhippamāṇo, vipuloti attho. uḷāroti tasseva vevacanaṃ. devānaṃ devānubhāvanti ettha devānaṃ ayamānubhāvo – nivatthavatthassa pabhā dvādasa yojanāni pharati, tathā sarīrassa, tathā vimānassa, taṃ atikkamitvāti attho. lokantarikāti tiṇṇaṃ tiṇṇaṃ cakkavāḷānaṃ antarā ekeko lokantariko hoti, tiṇṇaṃ sakaṭacakkānaṃ pattānaṃ vā aññamaññaṃ āhacca ṭhapitānaṃ majjhe okāso viya. so pana lokantarikanirayo parimāṇato aṭṭhayojanasahassappamāṇo hoti. aghāti  niccavivaṭā. asaṃvutāti heṭṭhāpi appatiṭṭhā. andhakārāti tamabhūtā. andhakāratimisāti cakkhuviññāṇuppattinivāraṇato andhabhāvakaraṇatimisāya samannāgatā. tattha kira cakkhuviññāṇaṃ na jāyati. evaṃmahiddhikānanti candimasūriyā kira ekappahāreneva tīsu dīpesu paññāyanti, evaṃmahiddhikā. ekekāya disāya  nava nava yojanasatasahassāni andhakāraṃ vidhamitvā ālokaṃ dassenti, evaṃmahānubhāvā. ābhā nānubhontīti pabhā nappahonti. te kira cakkavāḷapabbatassa vemajjhena caranti cakkavāḷapabbatañca atikkamitvā lokantaranirayā. tasmā tesaṃ tattha ābhā nappahonti.
yepi tattha sattāti yepi tasmiṃ lokantaramahāniraye sattā upapannā. kiṃ pana kammaṃ katvā  tattha uppajjantīti? bhāriyaṃ dāruṇaṃ mātāpitūnaṃ dhammikasamaṇabrāhmaṇānañca upari aparādhaṃ, aññañca divase divase pāṇavadhādisāhasikakammaṃ katvā uppajjanti tambapaṇṇidīpe abhayacoranāgacorādayo viya. tesaṃ attabhāvo tigāvutiko hoti, vaggulīnaṃ viya dīghanakhā honti. te rukkhe vagguliyo viya nakhehi cakkavāḷapabbatapāde lagganti. yadā saṃsappantā aññamaññassa hatthapāsagatā honti, atha ‘‘bhakkho no laddho’’ti maññamānā tattha byāvaṭā viparivattitvā lokasandhārakaüdake patanti, vāte paharantepi madhukaphalāni viya chijjitvā udake patanti, patitamattāva accantakhāre udake piṭṭhapiṇḍi viya vilīyanti. aññepi kira bho santi sattāti bho yathā mayaṃ mahādukkhaṃ anubhavāma, evaṃ aññepi kira sattā idaṃ dukkhaṃ anubhavanatthāya idhūpapannāti taṃdivasaṃ passanti. ayaṃ pana obhāso ekayāgupānamattampi na tiṭṭhati. yāvatā niddāyitvā pabuddho ārammaṇaṃ vibhāveti, tattakaṃ kālaṃ hoti. dīghabhāṇakā pana ‘‘accharāsaṅghātamattameva vijjuobhāso viya niccharitvā kiṃ idanti bhaṇantānaṃyeva antaradhāyatī’’ti vadanti.
8. dutiyatathāgataacchariyasuttavaṇṇanā
128. aṭṭhame taṇhādiṭṭhīhi allīyitabbaṭṭhena ālayoti pañca kāmaguṇā, sakalameva vā vaṭṭaṃ. āramanti etthāti ārāmo, ālayo ārāmo etissāti ālayārāmā. ālaye ratāti ālayaratā. ālaye sammuditāti ālayasammuditā. anālaye dhammeti ālayapaṭipakkhe vivaṭṭūpanissite ariyadhamme. sussūsatīti sotukāmo hoti. sotaṃ odahatīti sotaṃ ṭhapeti. aññā cittaṃ upaṭṭhapetīti ājānanatthāya cittaṃ paccupaṭṭhapeti. mānoti maññanā, maññitabbaṭṭhena vā sakalaṃ vaṭṭameva. mānavinaye dhammeti mānavinayadhamme. upasamapaṭipakkho anupasamo, anupasantaṭṭhena vā vaṭṭameva anupasamo nāma. opasamiketi upasamakare vivaṭṭūpanissite. avijjāya gatā samannāgatāti avijjāgatā. avijjaṇḍakosena pariyonaddhattā aṇḍaṃ viya bhūtāti aṇḍabhūtā. samantato onaddhāti pariyonaddhā. avijjāvinayeti avijjāvinayo vuccati arahattaṃ, taṃnissite dhamme desiyamāneti attho. iti  imasmiṃ sutte catūsu ṭhānesu vaṭṭaṃ, catūsu vivaṭṭaṃ kathitaṃ.
9. ānandaacchariyasuttavaṇṇanā
129. navame  bhikkhuparisā ānandaṃ dassanāyāti ye bhagavantaṃ passitukāmā theraṃ upasaṅkamanti, ye vā ‘‘āyasmā kirānando samantapāsādiko abhirūpo dassanīyo bahussuto saṅghasobhano’’ti therassa guṇe sutvā āgacchanti, te sandhāya ‘‘bhikkhuparisā ānandaṃ dassanāya upasaṅkamatī’’ti vuttaṃ. esa nayo sabbattha. attamanāti ‘‘savanena no dassanaṃ sametī’’ti sakamanā tuṭṭhacittā. dhammanti ‘‘kacci, āvuso, khamanīyaṃ, kacci yāpanīyaṃ, kacci yonisomanasikārakammaṃ karotha, ācariyupajjhāyavattaṃ pūrethā’’ti evarūpaṃ paṭisanthāradhammaṃ. tattha bhikkhunīsu ‘‘kacci, bhaginiyo, aṭṭha garudhamme samādāya vattathā’’ti idampi nānākaraṇaṃ hoti. upāsakesu ‘‘svāgataṃ, upāsaka, na te kiñci sīsaṃ vā aṅgaṃ vā rujjati, arogā te puttabhātaro’’ti na evaṃ paṭisanthāraṃ karoti, evaṃ pana karoti – ‘‘kathaṃ, upāsakā, tīṇi saraṇāni pañca sīlāni rakkhatha, māsassa aṭṭha uposathe karotha, mātāpitūnaṃ upaṭṭhānavattaṃ pūretha, dhammikasamaṇabrāhmaṇe paṭijaggathā’’ti. upāsikāsupi eseva nayo.
10. cakkavattiacchariyasuttavaṇṇanā
130. dasame khattiyaparisāti abhisittā anabhisittā ca khattiyā. te hi kira ‘‘rājā cakkavattī nāma abhirūpo pāsādiko hoti, ākāsena  vicaranto rajjaṃ anusāsati, dhammiko dhammarājā’’ti tassa guṇakathaṃ sutvā savanena dassanamhi samente attamanā honti. bhāsatīti ‘‘kathaṃ, tātā, rājadhammaṃ pūretha, paveṇiṃ rakkhathā’’ti paṭisanthāraṃ karoti. brāhmaṇesu pana ‘‘kathañca, ācariyā, mante vācetha, antevāsikā mante gaṇhanti, dakkhiṇaṃ vā vatthāni vā sīlaṃ vā labhathā’’ti evaṃ paṭisanthāraṃ karoti. gahapatīsu ‘‘kathaṃ, tātā, na vo rājakulato daṇḍena vā bandhanena vā pīḷā atthi, sammā devo dhāraṃ anuppavecchati, sassāni sampajjantī’’ti evaṃ paṭisanthāraṃ karoti. samaṇesu ‘‘kathaṃ, bhante, kacci pabbajitaparikkhārā sulabhā, samaṇadhamme nappamajjathā’’ti evaṃ paṭisanthāraṃ karotīti.
bhayavaggo tatiyo.


(14) 4. puggalavaggo
1. saṃyojanasuttavaṇṇanā
131. catutthassa  paṭhame upapattipaṭilābhiyānīti yehi anantarā upapattiṃ paṭilabhati. bhavapaṭilābhiyānīti upapattibhavassa paṭilābhāya paccayāni. sakadāgāmissāti idaṃ appahīnasaṃyojanesu ariyesu uttamakoṭiyā gahitaṃ. yasmā pana antarāparinibbāyissa antarā upapatti natthi, yaṃ pana so tattha jhānaṃ samāpajjati, taṃ  kusalattā ‘‘upapattibhavassa paccayo’’ teva saṅkhyaṃ gacchati. tasmāssa ‘‘upapattipaṭilābhiyāni saṃyojanāni pahīnāni, bhavapaṭilābhiyāni saṃyojanāni appahīnānī’’ti vuttaṃ. orambhāgiyesu ca appahīnaṃ upādāya sakadāgāmissa avisesena ‘‘orambhāgiyāni saṃyojanāni appahīnānī’’ti vuttaṃ. sesamettha uttānameva.
2. paṭibhānasuttavaṇṇanā
132. dutiye yuttappaṭibhāno no muttappaṭibhānoti pañhaṃ kathento yuttameva katheti, sīghaṃ pana na katheti, saṇikameva kathetīti attho. iminā nayena sabbapadāni veditabbāni.
3. ugghaṭitaññūsuttavaṇṇanā
133. tatiye  catunnampi puggalānaṃ iminā suttena viseso veditabbo –
‘‘katamo ca puggalo ugghaṭitaññū, yassa puggalassa saha udāhaṭavelāya dhammābhisamayo hoti, ayaṃ vuccati puggalo ugghaṭitaññū. katamo ca puggalo vipañcitaññū, yassa puggalassa vitthārena atthe vibhajiyamāne dhammābhisamayo hoti, ayaṃ vuccati puggalo vipañcitaññū. katamo ca puggalo neyyo, yassa puggalassa uddesato  paripucchato yonisomanasikaroto kalyāṇamitte sevato bhajato payirupāsato anupubbena dhammābhisamayo hoti, ayaṃ vuccati puggalo neyyo. katamo ca puggalo padaparamo, yassa puggalassa bahumpi suṇato bahumpi bhaṇato bahumpi dhārayato bahumpi vācayato na tāya jātiyā dhammābhisamayo hoti, ayaṃ vuccati puggalo padaparamo’’ti (pu॰ pa॰ 148-151).
4. uṭṭhānaphalasuttavaṇṇanā
134. catutthe uṭṭhānavīriyeneva divasaṃ vītināmetvā tassa nissandaphalamattaṃ kiñcideva labhitvā jīvikaṃ kappeti, taṃ pana uṭṭhānaṃ āgamma kiñci puññaphalaṃ nappaṭilabhati, ayaṃ uṭṭhānaphalūpajīvī na kammaphalūpajīvī nāma. cātumahārājike pana deve ādiṃ katvā sabbepi devā uṭṭhānavīriyena vinā puññaphalasseva upajīvanato kammaphalūpajīvino na uṭṭhānaphalūpajīvino nāma. rājarājamahāmattādayo uṭṭhānaphalūpajīvino ca kammaphalūpajīvino ca. nerayikasattā neva uṭṭhānaphalūpajīvino na kammaphalūpajīvino. imasmiṃ sutte puññaphalameva kammaphalanti adhippetaṃ, tañca tesaṃ natthi.
5. sāvajjasuttavaṇṇanā
135. pañcame paṭhamo andhabālaputhujjano, dutiyo antarantarā kusalakārako lokiyaputhujjano, tatiyo sotāpanno, sakadāgāmianāgāminopi  eteneva saṅgahitā. catuttho khīṇāsavo. so hi ekanteneva anavajjo.
6-7. sīlasuttādivaṇṇanā
136-137. chaṭṭhe paṭhamo lokiyamahājano, dutiyo sukkhavipassako sotāpanno ca sakadāgāmī ca, tatiyo anāgāmī. so hi yasmā taṅkhaṇikampi upapattinimittakaṃ jhānaṃ paṭilabhatiyeva, tasmā sukkhavipassakopi samādhismiṃ paripūrakārīyeva. catuttho khīṇāsavoyeva. so hi sabbesaṃ sīlādipaccanīkānaṃ pahīnattā sabbattha paripūrakārī nāma. sattamepi chaṭṭhe vuttanayeneva puggalaparicchedo veditabbo.
8. nikaṭṭhasuttavaṇṇanā
138. aṭṭhame nikaṭṭhakāyoti niggatakāyo. anikaṭṭhacittoti anupaviṭṭhacitto. kāyeneva gāmato nikkhanto, cittena araññe vasantopi gāmameva paviṭṭhoti vuttaṃ hoti. iminā nayena sabbattha attho veditabbo.
9. dhammakathikasuttavaṇṇanā
139. navame asahitanti atthena asaṃyuttaṃ. na kusalā hotīti na chekā hoti. sahitāsahitassāti  atthanissitassa vā anissitassa vā. evaṃ sabbattha attho veditabbo.
10. vādīsuttavaṇṇanā
140. dasame atthato pariyādānaṃ gacchatīti aṭṭhakathaṃ pucchito pariyādānaṃ parikkhayaṃ gacchati, kathetuṃ na sakkoti. no byañjanatoti byañjanaṃ panassa pavattati na pariyādiyati. eseva nayo sabbatthāti.
puggalavaggo catuttho.


(15) 5. ābhāvaggo
1. ābhāsuttavaṇṇanā
141. pañcamassa  paṭhame ābhāsanavasena candova candābhā. sesapadesupi eseva nayo.
2-5. pabhāsuttādivaṇṇanā
142-145. dutiyādīsupi pabhāsanavasena candova candappabhā. ālokanavasena candova candāloko. obhāsanavasena candova candobhāso. pajjotanavasena candova candapajjototi. evaṃ sabbapadesupi attho veditabbo.
6. paṭhamakālasuttavaṇṇanā
146. chaṭṭhe kālāti yuttappayuttakālā. kālena dhammassavananti yuttappayuttakāle dhammassavanaṃ. dhammasākacchāti pañhapucchanavissajjanavasena pavattā saṃsandanakathā.
7. dutiyakālasuttavaṇṇanā
147. sattame kālāti tasmiṃ tasmiṃ kāle dhammassavanādivasena pavattānaṃ kusaladhammānaṃ etaṃ adhivacanaṃ. te bhāviyanti ceva anuparivattiyanti ca. āsavānaṃ  khayanti arahattaṃ. aṭṭhamaṃ uttānatthameva.
9-10. sucaritasuttādivaṇṇanā
149-150. navame  saṇhā vācāti mudukavācā. mantabhāsāti mantasaṅkhātāya paññāya paricchinditvā kathitakathā. dasame sīlasāroti sārasampāpakaṃ sīlaṃ. sesesupi eseva nayo.
ābhāvaggo pañcamo.

tatiyapaṇṇāsakaṃ niṭṭhitaṃ.


4. catutthapaṇṇāsakaṃ

(16) 1. indriyavaggo
1. indriyasuttādivaṇṇanā
151. catutthassa  paṭhame saddhādhurena indaṭṭhaṃ karotīti saddhindriyaṃ. sesesupi eseva nayo. dutiye assaddhiye akampanaṭṭhena saddhābalaṃ. sesesupi eseva nayo. tatiye anavajjabalanti niddosabalaṃ. saṅgahabalanti saṅgaṇhitabbayuttakānaṃ saṅgaṇhanabalaṃ. catutthapañcamāni uttānāneva.
6. kappasuttavaṇṇanā
156. chaṭṭhe saṃvaṭṭatīti ettha tayo saṃvaṭṭā āposaṃvaṭṭo, tejosaṃvaṭṭo, vāyosaṃvaṭṭoti. tisso saṃvaṭṭasīmā ābhassarā, subhakiṇhā, vehapphalāti. yadā kappo tejena saṃvaṭṭati, ābhassarato heṭṭhā agginā ḍayhati. yadā āpena saṃvaṭṭati, subhakiṇhato heṭṭhā udakena vilīyati. yadā vātena  saṃvaṭṭati, vehapphalato heṭṭhā vātena viddhaṃsati. vitthārato pana sadāpi ekaṃ buddhakkhettaṃ vinassati. ayamettha saṅkhepo, vitthārakathā pana visuddhimagge (visuddhi॰ 2.403-404 ādayo) vuttanayeneva veditabbā.
7. rogasuttavaṇṇanā
157. sattame vighātavāti mahicchāpaccayena vighātena dukkhena samannāgato. asantuṭṭhoti catūsu paccayesu tīhi santosehi asantuṭṭho. anavaññappaṭilābhāyāti parehi anavajānanassa paṭilābhatthāya. lābhasakkārasilokappaṭilābhāyāti susaṅkhatacatupaccayasaṅkhātassa lābhasakkārassa  ceva vaṇṇabhaṇanasaṅkhātassa silokassa ca paṭilābhatthāya. saṅkhāya kulāni upasaṅkamatīti ‘‘iti maṃ ete jānissantī’’ti jānanatthāya kulāni upasaṅkamati. sesapadesupi eseva nayo.
8. parihānisuttavaṇṇanā
158. aṭṭhame  gambhīresūti atthagambhīresu. ṭhānāṭhānesūti kāraṇākāraṇesu. na kamatīti nāvagāhati nappavattati. paññācakkhūti ettha uggahaparipucchāpaññāpi vaṭṭati, sammasanappaṭivedhapaññāpi vaṭṭatiyeva.
9. bhikkhunīsuttavaṇṇanā
159. navame ehi tvanti there paṭibaddhacittā taṃ pahiṇituṃ evamāha. sasīsaṃ pārupitvāti saha sīsena kāyaṃ pārupitvā. mañcake nipajjīti vegena mañcakaṃ paññāpetvā tattha nipajji. etadavocāti  tassākāraṃ sallakkhetvā lobhappahānatthāya saṇheneva asubhakathaṃ kathetuṃ etaṃ avoca. āhārasambhūtoti āhārena sambhūto āhāraṃ nissāya vaḍḍhito. āhāraṃ nissāya āhāraṃ pajahatīti paccuppannaṃ kabaḷīkārāhāraṃ nissāya taṃ evaṃ yoniso sevamāno pubbakammasaṅkhātaṃ āhāraṃ pajahati. paccuppannepi pana kabaḷīkārāhāre nikantitaṇhā pajahitabbā.
taṇhaṃ pajahatīti idāni evaṃ pavattaṃ paccuppannataṇhaṃ nissāya vaṭṭamūlikaṃ pubbataṇhaṃ pajahati. ayaṃ pana paccuppannataṇhā kusalā akusalāti? akusalā. sevitabbā na sevitabbāti? sevitabbā. paṭisandhiṃ ākaḍḍhati nākaḍḍhatīti? nākaḍḍhati. etissāpi pana paccuppannāya sevitabbataṇhāya nikanti pajahitabbāyeva. so hi nāma āyasmā āsavānaṃ khayā upasampajja viharissati, kimaṅgaṃ panāhanti ettha kimaṅgaṃ panāti kāraṇaparivitakkanametaṃ. idaṃ vuttaṃ hoti – so āyasmā arahattaphalaṃ sacchikatvā viharissati, ahaṃ kena kāraṇena na sacchikatvā viharissāmi. sopi hi āyasmā sammāsambuddhasseva putto, ahampi sammāsambuddhasseva putto, mayhampetaṃ uppajjissatīti. mānaṃ nissāyāti idaṃ evaṃ uppannasevitabbamānaṃ  nissāya. mānaṃ  pajahatīti vaṭṭamūlakaṃ pubbamānaṃ pajahati. yaṃ nissāya panesa taṃ pajahati, sopi taṇhā viya akusalo ceva sevitabbo ca, no ca paṭisandhiṃ ākaḍḍhati. nikanti pana tasmimpi pajahitabbāva.
setughāto  vutto bhagavatāti padaghāto paccayaghāto buddhena bhagavatā kathito. iti imehi catūhi aṅgehi there desanaṃ vinivaṭṭente tassā bhikkhuniyā theraṃ ārabbha uppanno chandarāgo apagañchi. sāpi theraṃ khamāpetuṃ accayaṃ desesi, theropissā paṭiggaṇhi. taṃ dassetuṃ atha kho sā bhikkhunītiādi vuttaṃ.
10. sugatavinayasuttavaṇṇanā
160. dasame duggahitanti uppaṭipāṭiyā gahitaṃ. pariyāpuṇantīti vaḷañjenti kathenti. padabyañjanehīti ettha padameva atthassa byañjanato byañjananti vuttaṃ. dunnikkhittassāti duṭṭhu nikkhittassa uppaṭipāṭiyā ṭhapitassa. atthopi dunnayo hotīti aṭṭhakathā nīharitvā kathetuṃ na sakkā hoti. chinnamūlakoti mūlabhūtānaṃ bhikkhūnaṃ upacchinnattā chinnamūlako. appaṭisaraṇoti appatiṭṭho. bāhulikāti paccayabāhullāya paṭipannā. sāthalikāti tisso sikkhā sithilaggahaṇena gaṇhanakā. okkamane  pubbaṅgamāti pañca nīvaraṇāni avagamanato okkamananti vuccanti, tattha pubbaṅgamāti attho. paviveketi tividhe viveke. nikkhittadhurāti nibbīriyā. iminā nayena pana sabbattha attho veditabbo.
indriyavaggo paṭhamo.


(17) 2. paṭipadāvaggo
1. saṃkhittasuttavaṇṇanā
161. dutiyassa  paṭhame sukhapaṭikkhepena dukkhā paṭipajjitabbato paṭipadā etissāti dukkhāpaṭipadā. asīghappavattitāya garubhāvena dandhā abhiññā etissāti dandhābhiññā. imināva nayena sabbapadesu attho veditabbo.
2. vitthārasuttavaṇṇanā
162. dutiye  abhikkhaṇanti abhiṇhaṃ. ānantariyanti anantaravipākadāyakaṃ maggasamādhiṃ. āsavānaṃ khayāyāti arahattaphalatthāya. pañcindriyānīti vipassanāpañcamakāni pañcindriyāni. paññindriyanti hi ettha vipassanāpaññāva paññindriyanti adhippetaṃ. sesamettha pāḷivasena uttānameva.
imāsaṃ pana paṭipadānaṃ ayaṃ āvibhāvakathā – idha bhikkhu pubbe akatābhiniveso pubbabhāge rūpapariggahe kilamati, arūpapariggahe kilamati, paccayapariggahe kilamati, tīsu addhāsu kilamati, maggāmagge kilamati. evaṃ pañcasu  ṭhānesu kilamanto vipassanaṃ pāpuṇāti. vipassanaṃ patvāpi udayabbayānupassane, bhaṅgānupassane, bhayatupaṭṭhāne, ādīnavānupassane, nibbidānupassane, muccitukamyatāñāṇe, saṅkhārupekkhāñāṇe, anulomañāṇe, gotrabhuñāṇeti imesu navasu vipassanāñāṇesupi kilamitvāva lokuttaramaggaṃ pāpuṇāti. tassa so lokuttaramaggo evaṃ dukkhena garubhāvena sacchikatattā dukkhapaṭipado dandhābhiñño nāma jāto. yo pana pubbabhāge pañcasu ñāṇesu kilamanto aparabhāge navasu vipassanāñāṇesu akilamitvāva maggaṃ sacchikaroti, tassa so maggo evaṃ dukkhena agarubhāvena sacchikatattā dukkhapaṭipado khippābhiñño nāma jāto. iminā upāyena itarāpi dve veditabbā.
goṇapariyesakaüpamāhi  cetā vibhāvetabbā – ekassa hi purisassa cattāro goṇā palāyitvā aṭaviṃ paviṭṭhā. so sakaṇṭake sagahane vane te pariyesanto gahanamaggeneva kicchena kasirena gantvā gahanaṭṭhāneyeva nilīne goṇepi kicchena kasirena addasa. eko kicchena gantvā abbhokāse ṭhite khippameva addasa. aparo abbhokāsamaggena sukhena gantvā gahanaṭṭhāne nilīne kicchena kasirena addasa. aparo abbhokāsamaggeneva sukhena gantvā abbhokāse ṭhiteyeva khippaṃ addasa. tattha cattāro goṇā viya cattāro ariyamaggā daṭṭhabbā, goṇapariyesako puriso viya yogāvacaro, gahanamaggena kicchena kasirena  gamanaṃ viya pubbabhāge pañcasu ñāṇesu kilamato dukkhāpaṭipadā. gahanaṭṭhāne nilīnānaṃ kiccheneva dassanaṃ viya aparabhāge navasu ñāṇesu kilamantassa  ariyamaggānaṃ dassanaṃ. iminā upāyena sesaüpamāpi yojetabbā.
3. asubhasuttavaṇṇanā
163. tatiye asubhānupassī kāye viharatīti attano karajakāye ‘‘yathā etaṃ, tathā ida’’nti iminā nayena bahiddhā diṭṭhānaṃ dasannaṃ asubhānaṃ upasaṃharaṇavasena asubhānupassī viharati, attano kāyaṃ asubhato paṭikūlato ñāṇena passatīti attho. āhāre paṭikūlasaññīti navannaṃ pāṭikulyānaṃ vasena kabaḷīkārāhāre paṭikūlasaññī. sabbaloke anabhiratisaññīti sabbasmimpi tedhātuke lokasannivāse anabhiratāya ukkaṇṭhitasaññāya samannāgato. sabbasaṅkhāresu aniccānupassīti sabbepi tebhūmakasaṅkhāre aniccato anupassanto. maraṇasaññāti maraṇaṃ ārabbha uppannasaññā. ajjhattaṃ sūpaṭṭhitā hotīti niyakajjhatte suṭṭhu upaṭṭhitā hoti. ettāvatā balavavipassanā kathitā. sekhabalānīti sikkhanakānaṃ balāni. sesamettha pāḷivasena uttānameva. ‘‘asubhānupassī’’tiādīni pana dukkhāya paṭipadāya dassanatthaṃ vuttāni, paṭhamajjhānādīni sukhāya. asubhādīni hi paṭikūlārammaṇāni, tesu pana pakatiyāva sampiyāyamānaṃ cittaṃ allīyati. tasmā tāni bhāvento dukkhapaṭipadaṃ paṭipanno nāma hoti. paṭhamajjhānādīni paṇītasukhāni, tasmā tāni paṭipanno sukhapaṭipadaṃ paṭipanno nāma hoti.
ayaṃ panettha sabbasādhāraṇā upamā – saṅgāmāvacarapuriso hi phalakakoṭṭhakaṃ katvā pañcāvudhāni  sannayhitvā saṅgāmaṃ pavisati, so antarā vissamitukāmo phalakakoṭṭhakaṃ pavisitvā vissamati ceva pānabhojanādīni ca paṭisevati. tato puna saṅgāmaṃ pavisitvā kammaṃ karoti. tattha saṅgāmo viya kilesasaṅgāmo daṭṭhabbo, phalakakoṭṭhako viya pañcanissayabalāni, saṅgāmapavisanapuriso viya yogāvacaro, pañcāvudhasannāho viya vipassanāpañcamāni indriyāni, saṅgāmaṃ pavisanakālo viya vipassanāya kammakaraṇakālo, vissamitukāmassa phalakakoṭṭhakaṃ pavisitvā vissamanapānabhojanāni paṭisevanakālo viya  vipassanāya kammaṃ karontassa cittuppādassa nirassādakkhaṇe pañca balāni nissāya cittaṃ sampahaṃsanakālo, vissamitvā khāditvā pivitvā ca puna saṅgāmassa pavisanakālo viya pañcahi balehi cittaṃ sampahaṃsetvā puna vipassanāya kammaṃ karontassa vivaṭṭetvā arahattaggahaṇakālo veditabbo. imasmiṃ pana sutte balāni ceva indriyāni ca missakāneva kathitānīti.
4. paṭhamakhamasuttavaṇṇanā
164. catutthe akkhamāti anadhivāsikapaṭipadā. khamāti adhivāsikapaṭipadā. damāti indriyadamanapaṭipadā. samāti akusalavitakkānaṃ vūpasamanapaṭipadā. rosantaṃ paṭirosatīti ghaṭṭentaṃ paṭighaṭṭeti. bhaṇḍantaṃ  paṭibhaṇḍatīti paharantaṃ paṭipaharati. pañcamachaṭṭhāni uttānatthāneva.
7. mahāmoggallānasuttavaṇṇanā
167. sattame mahāmoggallānattherassa heṭṭhimā tayo maggā sukhapaṭipadā dandhābhiññā ahesuṃ, arahattamaggo dukkhapaṭipado khippābhiñño. tasmā evamāha – ‘‘yāyaṃ paṭipadā dukkhā khippābhiññā, imaṃ me paṭipadaṃ āgamma anupādāya āsavehi cittaṃ vimutta’’nti.
8. sāriputtasuttavaṇṇanā
168. aṭṭhame dhammasenāpatittherassa heṭṭhimā tayo maggā sukhapaṭipadā dandhābhiññā, arahattamaggo  sukhapaṭipado khippābhiñño. tasmā ‘‘yāyaṃ paṭipadā sukhā khippābhiññā’’ti āha. imesu pana dvīsupi suttesu missikāva paṭipadā kathitāti veditabbā.
9. sasaṅkhārasuttavaṇṇanā
169. navame paṭhamadutiyapuggalā sukkhavipassakā sasaṅkhārena sappayogena saṅkhāranimittaṃ upaṭṭhapenti. tesu eko vipassanindriyānaṃ balavattā idheva kilesaparinibbānena parinibbāyati, eko indriyānaṃ dubbalatāya  idha asakkonto anantare attabhāve tadeva mūlakammaṭṭhānaṃ paṭilabhitvā sasaṅkhārena sappayogena saṅkhāranimittaṃ upaṭṭhapetvā kilesaparinibbānena parinibbāyati, tatiyacatutthā samathayānikā. tesaṃ eko asaṅkhārena appayogena indriyānaṃ balavattā idheva kilese khepeti, eko indriyānaṃ dubbalattā idha asakkonto anantare attabhāve tadeva mūlakammaṭṭhānaṃ paṭilabhitvā asaṅkhārena appayogena kilese khepetīti veditabbo.
10. yuganaddhasuttavaṇṇanā
170. dasame samathapubbaṅgamanti samathaṃ pubbaṅgamaṃ purecārikaṃ katvā. maggo sañjāyatīti paṭhamo lokuttaramaggo nibbattati. so  taṃ magganti ekacittakkhaṇikamaggassa āsevanādīni nāma natthi, dutiyamaggādayo pana uppādento tameva āsevati bhāveti bahulīkarotīti vuccati. vipassanāpubbaṅgamanti vipassanaṃ pubbaṅgamaṃ purecārikaṃ katvā samathaṃ bhāveti, pakatiyā vipassanālābhī vipassanāya ṭhatvā samādhiṃ uppādetīti attho.
yuganaddhaṃ bhāvetīti yuganaddhaṃ katvā bhāveti. tattha teneva cittena samāpattiṃ samāpajjitvā teneva saṅkhāre sammasituṃ na sakkā. ayaṃ pana yāvatā samāpattiyo samāpajjati, tāvatā saṅkhāre sammasati. yāvatā saṅkhāre sammasati, tāvatā samāpattiyo samāpajjati. kathaṃ? paṭhamajjhānaṃ samāpajjati, tato vuṭṭhāya saṅkhāre sammasati, saṅkhāre sammasitvā dutiyajjhānaṃ samāpajjati. tato vuṭṭhāya puna saṅkhāre sammasati. saṅkhāre sammasitvā  tatiyajjhānaṃ…pe॰… nevasaññānāsaññāyatanasamāpattiṃ samāpajjati, tato vuṭṭhāya saṅkhāre sammasati. evamayaṃ samathavipassanaṃ yuganaddhaṃ bhāveti nāma.
dhammuddhaccaviggahitanti samathavipassanādhammesu dasavipassanupakkilesasaṅkhātena uddhaccena viggahitaṃ, suggahitanti attho. so, āvuso, samayoti iminā sattannaṃ sappāyānaṃ paṭilābhakālo kathito. yaṃ taṃ cittanti yasmiṃ samaye taṃ vipassanāvīthiṃ okkamitvā pavattaṃ cittaṃ. ajjhattameva  santiṭṭhatīti vipassanāvīthiṃ paccottharitvā  tasmiṃyeva gocarajjhattasaṅkhāte ārammaṇe santiṭṭhati. sannisīdatīti ārammaṇavasena sammā nisīdati. ekodi hotīti ekaggaṃ hoti. samādhiyatīti sammā ādhiyati suṭṭhapitaṃ hoti. sesamettha uttānatthameva.
paṭipadāvaggo dutiyo.


(18) 3. sañcetaniyavaggo
1. cetanāsuttavaṇṇanā
171. tatiyassa  paṭhame kāyeti kāyadvāre, kāyaviññattiyā satīti attho. kāyasañcetanāhetūtiādīsu kāyasañcetanā nāma kāyadvāre cetanā pakappanā. sā aṭṭha kāmāvacarakusalavasena aṭṭhavidhā, akusalavasena dvādasavidhāti vīsatividhā. tathā vacīsañcetanā, tathā manosañcetanā. apicettha nava mahaggatacetanāpi labbhanti. kāyasañcetanāhetūti kāyasañcetanāpaccayā. uppajjati ajjhattaṃ sukhadukkhanti aṭṭhakusalakammapaccayā niyakajjhatte sukhaṃ uppajjati, dvādasaakusalakammapaccayā dukkhaṃ. sesadvāresupi eseva nayo. avijjāpaccayāvāti avijjākāraṇeneva. sace hi avijjā chādayamānā paccayo hoti, evaṃ sante tīsu dvāresu sukhadukkhānaṃ paccayabhūtā cetanā uppajjati. iti mūlabhūtāya avijjāya vasenetaṃ vuttaṃ.
sāmaṃ vātiādīsu parehi anāṇatto sayameva abhisaṅkharonto  sāmaṃ kāyasaṅkhāraṃ abhisaṅkharoti nāma. yaṃ pana pare samādapetvā āṇāpetvā kārenti, tassa taṃ kāyasaṅkhāraṃ pare abhisaṅkharonti nāma. yo pana kusalaṃ kusalanti akusalaṃ akusalanti kusalavipākaṃ kusalavipākoti akusalavipākaṃ akusalavipākoti jānanto kāyadvāre vīsatividhaṃ kāyasaṅkhāraṃ abhisaṅkharoti, ayaṃ sampajāno abhisaṅkharoti nāma. yo evaṃ ajānanto abhisaṅkharoti, ayaṃ asampajāno abhisaṅkharoti nāma. sesadvāresupi eseva nayo.
tattha  asampajānakammaṃ evaṃ veditabbaṃ – daharadārakā ‘‘mātāpitūhi kataṃ karomā’’ti cetiyaṃ vandanti, pupphapūjaṃ karonti, bhikkhusaṅghaṃ vandanti, tesaṃ kusalanti ajānantānampi taṃ kusalameva hoti. tathā migapakkhiādayo tiracchānā dhammaṃ suṇanti, saṅghaṃ vandanti, cetiyaṃ vandanti, tesaṃ jānantānampi ajānantānampi taṃ kusalameva hoti. daharadārakā pana mātāpitaro hatthapādehi paharanti, bhikkhūnaṃ talasattikaṃ uggiranti, daṇḍaṃ khipanti, akkosanti. gāviyo bhikkhusaṅghaṃ anubandhanti, sunakhā anubandhanti, ḍaṃsanti, sīhabyagghādayo anubandhanti, jīvitā voropenti. tesaṃ jānantānampi ajānantānampi akusalakammaṃ hotīti veditabbaṃ.
idāni tīsupi dvāresu āyūhanacetanā samodhānetabbā. seyyathidaṃ – kāyadvāre sayaṃkatamūlikā vīsati cetanā, āṇattimūlikā vīsati, sampajānamūlikā vīsati, asampajānamūlikā vīsatīti asīti cetanā honti, tathā vacīdvāre. manodvāre  pana ekekasmimpi vikappe ekūnatiṃsa katvā satañca soḷasa ca honti. iti sabbāpi tīsu dvāresu dve satāni chasattati ca cetanā. tā sabbāpi saṅkhārakkhandhoteva saṅkhaṃ gacchanti, taṃsampayutto vedayitākāro vedanākkhandho, sañjānanākāro saññākkhandho, cittaṃ viññāṇakkhandho, kāyo upādārūpaṃ, tassa paccayā catasso dhātuyo cattāri bhūtānīti ime pañcakkhandhā dukkhasaccaṃ nāma.
imesu, bhikkhave, dhammesu avijjā anupatitāti imesu vuttappabhedesu cetanādhammesu avijjā sahajātavasena ca upanissayavasena ca anupatitā. evaṃ vaṭṭañceva vaṭṭamūlikā ca avijjā dassitā hoti.
ettāvatā vipassanaṃ vaḍḍhetvā arahattaṃ pattassa khīṇāsavassa idāni thutiṃ karonto avijjāyatveva asesavirāganirodhātiādimāha. tattha asesavirāganirodhāti asesavirāgena ceva asesanirodhena ca. so kāyo na hotīti khīṇāsavassa kāyena karaṇakammaṃ paññāyati, cetiyaṅgaṇasammajjanaṃ bodhiyaṅgaṇasammajjanaṃ abhikkamanaṃ paṭikkamanaṃ vattānuvattakaraṇanti evamādi. kāyadvāre panassa vīsati cetanā avipākadhammataṃ  āpajjanti. tena vuttaṃ – ‘‘so kāyo na hoti, yaṃ paccayāssa taṃ uppajjati ajjhattaṃ sukhadukkha’’nti. kāyadvārappavattā hi cetanā idha kāyoti adhippetā. sesadvayepi eseva nayo. khettantiādīnipi  kusalākusalakammasseva nāmāni. tañhi vipākassa viruhanaṭṭhānaṭṭhena khettaṃ, patiṭṭhānaṭṭhena vatthu, kāraṇaṭṭhena āyatanaṃ, adhikaraṇaṭṭhena adhikaraṇanti vuccati.
iti satthā ettakena ṭhānena tīhi dvārehi āyūhitakammaṃ dassetvā idāni tassa kammassa  vipaccanaṭṭhānaṃ dassetuṃ cattārome bhikkhavetiādimāha. tattha attabhāvappaṭilābhāti paṭiladdhaattabhāvā. attasañcetanā kamatīti attanā pakappitacetanā vahati pavattati.
attasañcetanāhetu tesaṃ sattānaṃ tamhā kāyā cuti hotītiādīsu khiḍḍāpadosikā devā attasañcetanāhetu cavanti. tesañhi nandanavanacittalatāvanaphārusakavanādīsu dibbaratisamappitānaṃ kīḷantānaṃ pānabhojane sati sammussati, te āhārupacchedena ātape khittamālā viya milāyanti. manopadosikā devā parasañcetanāhetu cavanti, ete cātumahārājikā devā. tesu kira eko devaputto ‘‘nakkhattaṃ kīḷissāmī’’ti saparivāro rathena vīthiṃ paṭipajjati. athañño nikkhamanto taṃ purato gacchantaṃ disvā ‘‘kiṃ, bho, ayaṃ kapaṇo adiṭṭhapubbaṃ viya etaṃ disvā pītiyā uddhumāto viya gajjamāno viya ca gacchatī’’ti kujjhati. purato gacchantopi nivattitvā taṃ kuddhaṃ disvā kuddhā nāma suvijānā hontīti kuddhabhāvamassa ñatvā ‘‘tvaṃ kuddho  mayhaṃ kiṃ karissasi, ayaṃ sampatti mayā dānasīlādīnaṃ vasena laddhā, na tuyhaṃ vasenā’’ti paṭikujjhati. ekasmiñhi kuddhe itaro akuddho rakkhati, ubhosu pana kuddhesu ekassa kodho itarassa paccayo hoti, tassapi kodho itarassa paccayo hotīti ubho kandantānaṃyeva orodhānaṃ cavanti. manussā attasañcetanā ca parasañcetanā ca hetu cavanti, attasañcetanāya ca parasañcetanāya ca hetubhūtāya cavantīti attho. manussā hi kujjhitvā attanāva attānaṃ hatthehipi daṇḍehipi paharanti, rajjubandhanādīhipi bandhanti, asināpi sīsaṃ chindanti, visampi khādanti, papātepi patanti, udakampi pavisanti, aggimpi pavisanti, parepi daṇḍena vā satthane vā paharitvā mārenti. evaṃ tesu attasañcetanāpi parasañcetanāpi kamati.
katame  tena devā daṭṭhabbāti katame nāma te devā daṭṭhabbāti attho. tena vā attabhāvena katame devā daṭṭhabbātipi attho. kasmā pana thero imaṃ pañhaṃ pucchati, kiṃ attanā kathetuṃ nappahotīti? pahoti, idaṃ pana padaṃ attano sabhāvena buddhavisayaṃ pañhanti thero na kathesi. tena daṭṭhabbāti tena attabhāvena daṭṭhabbā. ayaṃ pana pañho heṭṭhā kāmāvacarepi rūpāvacarepi labbhati, bhavaggena pana paricchinditvā kathito nippadesena kathito hotīti bhagavatā evaṃ kathito.
āgantāro  itthattanti itthabhāvaṃ kāmāvacarapañcakkhandhabhāvameva  āgantāro, neva tatrūpapattikā na uparūpapattikā honti. anāgantāro itthattanti imaṃ khandhapañcakaṃ anāgantāro, heṭṭhūpapattikā na honti, tatrūpapattikā vā uparūpapattikā vā tattheva vā parinibbāyino hontīti attho. ettha ca heṭṭhimabhave nibbattānaṃ vasena uparūpapattikā veditabbā. bhavagge panetaṃ natthi. sesaṃ sabbattha uttānamevāti.
2. vibhattisuttavaṇṇanā
172. dutiye atthapaṭisambhidāti pañcasu atthesu pabhedagataṃ ñāṇaṃ. odhisoti kāraṇaso. byañjanasoti akkharaso. anekapariyāyenāti anekehi kāraṇehi. ācikkhāmīti kathemi. desemīti pākaṭaṃ katvā kathemi. paññāpemīti jānāpemi. paṭṭhapemīti paṭṭhapetvā pavattetvā kathemi. vivarāmīti vivaṭaṃ katvā kathemi. vibhajāmīti vibhajitvā kathemi. uttānīkaromīti gambhīraṃ uttānakaṃ katvā kathemi. so maṃ pañhenāti so maṃ pañhena upagacchatu. ahaṃ veyyākaraṇenāti ahamassa pañhakathanena cittaṃ ārādhessāmi. yo no dhammānaṃ sukusaloti yo amhākaṃ adhigatadhammānaṃ  sukusalo satthā, so esa sammukhībhūto. yadi mayā atthapaṭisambhidā na sacchikatā, ‘‘sacchikarohi tāva sāriputtā’’ti vatvā maṃ paṭibāhissatīti satthu purato nisinnakova sīhanādaṃ nadati. iminā upāyena sabbattha attho veditabbo. imāsu ca pana paṭisambhidāsu tisso paṭisambhidā lokiyā, atthapaṭisambhidā lokiyalokuttarāti.
3. mahākoṭṭhikasuttavaṇṇanā
173. tatiye  phassāyatanānanti phassākarānaṃ, phassassa uppattiṭṭhānānanti attho. atthaññaṃ kiñcīti etesu asesato niruddhesu tato paraṃ koci appamattakopi kileso atthīti pucchati. natthaññaṃ kiñcīti idhāpi ‘‘appamattakopi kileso natthī’’ti pucchati. sesadvayepi eseva nayo. ime pana cattāropi pañhe sassatucchedaekaccasassataamarāvikkhepavasena pucchati. tenassa thero pucchitapucchitaṃ paṭibāhanto mā hevanti āha. ettha hiiti nipātamattaṃ, evaṃ mā bhaṇīti attho. attūpaladdhivaseneva ‘‘atthaññaṃ kiñci añño  koci attā nāma atthī’’ti sassatādiākārena pucchati. kiṃ panesa attūpaladdhikoti? na attūpaladdhiko. evaṃladdhiko pana tattheko bhikkhu nisinno, so pucchituṃ na sakkoti. tassa laddhiṃ vissajjāpanatthaṃ evaṃ pucchati. yepi ca anāgate evaṃladdhikā bhavissanti, tesaṃ ‘‘buddhakālepeso pañho mahāsāvakehi vissajjito’’ti vacanokāsupacchedanatthaṃ pucchatiyeva.
appapañcaṃ  papañcetīti na papañcetabbaṭṭhāne papañcaṃ karoti, anācaritabbaṃ maggaṃ carati. tāvatā papañcassa gatīti yattakā channaṃ phassāyatanānaṃ gati, tattakāva taṇhādiṭṭhimānappabhedassa papañcassa gati. channaṃ, āvuso, phassāyatanānaṃ asesavirāganirodhā papañcanirodho papañcavūpasamoti etesu chasu āyatanesu sabbaso niruddhesu papañcāpi niruddhāva honti, vūpasantāva hontīti attho. āruppe pana puthujjanadevatānaṃ kiñcāpi pañca phassāyatanāni niruddhāni, chaṭṭhassa pana aniruddhattā tayopi papañcā appahīnāva. apica pañcavokārabhavavaseneva pañho kathitoti. catutthe imināva nayena attho veditabbo.
5. upavāṇasuttavaṇṇanā
175-176. pañcame vijjāyantakaro hotīti vijjāya vaṭṭadukkhassa antakaro hoti, sakalaṃ vaṭṭadukkhaṃ paricchinnaṃ parivaṭumaṃ katvā tiṭṭhatīti. sesapadesupi eseva nayo. saüpādānoti sagahaṇova hutvā. antakaro abhavissāti vaṭṭadukkhassa antaṃ katvā ṭhito abhavissa. caraṇasampannoti pannarasadhammabhedena caraṇena samannāgato. yathābhūtaṃ jānaṃ  passaṃ antakaro hotīti yathāsabhāvaṃ maggapaññāya jānitvā passitvā vaṭṭadukkhassa antaṃ katvā ṭhito nāma hotīti arahattanikūṭena pañhaṃ niṭṭhapesi. chaṭṭhaṃ heṭṭhā ekakanipātavaṇṇanāyaṃ vuttanayeneva veditabbaṃ.
7. rāhulasuttavaṇṇanā
177. sattame  ajjhattikāti kesādīsu vīsatiyā koṭṭhāsesu thaddhākāralakkhaṇā pathavīdhātu. bāhirāti bahiddhā anindriyabaddhesu pāsāṇapabbatādīsu thaddhākāralakkhaṇā pathavīdhātu. imināva nayena sesāpi dhātuyo veditabbā. netaṃ mama, nesohamasmi, na meso attāti idaṃ tayaṃ taṇhāmānadiṭṭhiggāhapaṭikkhepavasena vuttaṃ. sammappaññāya daṭṭhabbanti hetunā kāraṇena maggapaññāya passitabbaṃ. disvāti sahavipassanāya maggapaññāya passitvā. acchecchi taṇhanti maggavajjhataṇhaṃ samūlakaṃ chindi. vivattayi saṃyojananti dasavidhampi saṃyojanaṃ vivattayi ubbattetvā pajahi. sammā mānābhisamayāti hetunā kāraṇena navavidhassa mānassa pahānābhisamayā. antamakāsi dukkhassāti vaṭṭadukkhaṃ paricchinnaṃ parivaṭumaṃ akāsi, katvā ṭhitoti attho. iti satthārā saṃyuttamahānikāye rāhulovāde (saṃ॰ ni॰ 3.91 ādayo) vipassanā kathitā, cūḷarāhulovādepi (ma॰ ni॰ 3.416 ādayo) vipassanā kathitā, ambalaṭṭhikarāhulovāde (ma॰ ni॰ 2.107 ādayo) daharasseva sato musāvādā veramaṇī kathitā, mahārāhulovāde (ma॰ ni॰ 2.113 ādayo) vipassanā kathitā. imasmiṃ aṅguttaramahānikāye ayaṃ catukoṭikasuññatā nāma kathitāti.
8. jambālīsuttavaṇṇanā
178. aṭṭhame  santaṃ cetovimuttinti aṭṭhannaṃ samāpattīnaṃ aññataraṃ samāpattiṃ. sakkāyanirodhanti tebhūmakavaṭṭasaṅkhātassa sakkāyassa nirodhaṃ, nibbānanti attho. na pakkhandatīti ārammaṇavasena na pakkhandati. sesapadesupi eseva nayo. na pāṭikaṅkhoti na pāṭikaṅkhitabbo. lepagatenāti lepamakkhitena.
imasmiñca  panatthe nadīpāraṃ gantukāmapurisopammaṃ āharitabbaṃ – eko kira puriso caṇḍasotāya vāḷamacchākulāya nadiyā pāraṃ gantukāmo ‘‘orimaṃ tīraṃ sāsaṅkaṃ sappaṭibhayaṃ, pārimaṃ tīraṃ khemaṃ appaṭibhayaṃ, kiṃ nu kho katvā pāraṃ gamissāmī’’ti paṭipāṭiyā ṭhite aṭṭha kakudharukkhe disvā ‘‘sakkā imāya rukkhapaṭipāṭiyā gantu’’nti manasikatvā ‘‘kakudharukkhā nāma maṭṭhasākhā honti, sākhāya hatthā na saṇṭhaheyyu’’nti nigrodhapilakkharukkhādīnaṃ aññatarassa lākhāya hatthapāde makkhetvā dakkhiṇahatthena ekaṃ sākhaṃ gaṇhi. hattho tattheva lagi. puna vāmahatthena dakkhiṇapādena vāmapādenāti cattāropi hatthapādā tattheva lagiṃsu. so adhosiro lambamāno uparinadiyaṃ deve vuṭṭhe puṇṇāya nadiyā sote nimuggo kumbhīlādīnaṃ bhakkho ahosi.
tattha  nadīsotaṃ viya saṃsārasotaṃ daṭṭhabbaṃ, sotassa pāraṃ gantukāmapuriso viya yogāvacaro, orimatīraṃ viya sakkāyo, pārimatīraṃ viya nibbānaṃ, paṭipāṭiyā ṭhitā aṭṭha kakudharukkhā viya aṭṭha samāpattiyo, lepamakkhitena  hatthena sākhāgahaṇaṃ viya jhānavipassanānaṃ pāripanthike asodhetvā samāpattisamāpajjanaṃ, catūhi hatthapādehi sākhāya baddhassa olambanaṃ viya paṭhamajjhāne nikantiyā laggakālo, uparisote vuṭṭhi viya chasu dvāresu kilesānaṃ uppannakālo, nadiyā puṇṇāya sote nimuggassa kumbhīlādīnaṃ bhakkhabhūtakālo viya saṃsārasote nimuggassa catūsu apāyesu dukkhānubhavanakālo veditabbo.
suddhena hatthenāti sudhotena parisuddhahatthena. imasmimpi atthe tādisameva opammaṃ kātabbaṃ – tatheva hi pāraṃ gantukāmo puriso ‘‘kakudharukkhā nāma maṭṭhasākhā, kiliṭṭhahatthena gaṇhantassa hattho parigaleyyā’’ti hatthapāde sudhote katvā ekaṃ sākhaṃ gaṇhitvā paṭhamaṃ rukkhaṃ āruḷho. tato otaritvā dutiyaṃ…pe॰… tato otaritvā aṭṭhamaṃ, aṭṭhamarukkhato otaritvā pārimatīre khemantabhūmiṃ gato.
tattha ‘‘imehi rukkhehi pārimatīraṃ gamissāmī’’ti tassa purisassa cintitakālo viya yogino ‘‘aṭṭha samāpattiyo samāpajjitvā samāpattito  vuṭṭhāya arahattaṃ gamissāmī’’ti cintitakālo, suddhena hatthena sākhāgahaṇaṃ viya jhānavipassanānaṃ pāripanthikadhamme sodhetvā samāpattisamāpajjanaṃ. tattha paṭhamarukkhārohaṇakālo viya paṭhamajjhānasamāpattikālo, paṭhamarukkhato oruyha dutiyaṃ  āruḷhakālo viya paṭhamajjhāne nikantiyā abaddhassa tato vuṭṭhāya dutiyajjhānasamāpannakālo…pe॰… sattamarukkhato oruyha aṭṭhamaṃ āruḷhakālo viya ākiñcaññāyatanasamāpattiyaṃ nikantiyā abaddhassa tato vuṭṭhāya nevasaññānāsaññāyatanasamāpannakālo. aṭṭhamarukkhato oruyha pārimatīraṃ khemantabhūmiṃ gatakālo viya nevasaññānāsaññāyatane nikantiyā abaddhassa samāpattito vuṭṭhāya saṅkhāre sammasitvā arahattappattakālo veditabbo.
avijjāppabhedaṃ manasi karotīti aṭṭhasu ṭhānesu aññāṇabhūtāya gaṇabahalamahāavijjāya pabhedasaṅkhātaṃ arahattaṃ manasi karoti. na pakkhandatīti ārammaṇavaseneva na pakkhandati. jambālīti gāmato nikkhantassa mahāudakassa patiṭṭhānabhūto mahāāvāṭo. anekavassagaṇikāti  gāmassa vā nagarassa vā uppannakāleyeva uppannattā anekāni vassagaṇāni uppannāya etissāti anekavassagaṇikā. āyamukhānīti catasso pavisanakandarā. apāyamukhānīti apavāhanacchiddāni. na āḷippabhedo pāṭikaṅkhoti na pāḷippabhedo pāṭikaṅkhitabbo. na hi tato udakaṃ uṭṭhāya pāḷiṃ bhinditvā kacavaraṃ gahetvā mahāsamuddaṃ pāpuṇāti.
imassa panatthassa vibhāvanatthaṃ uyyānagavesakaopammaṃ āharitabbaṃ. eko  kira nagaravāsiko kulaputto uyyānaṃ gavesanto nagarato nātidūre naccāsanne mahantaṃ jambāliṃ addasa. so ‘‘imasmiṃ ṭhāne ramaṇīyaṃ uyyānaṃ bhavissatī’’ti sallakkhetvā kuddālaṃ ādāya cattāripi kandarāni pidhāya apavāhanacchiddāni vivaritvā aṭṭhāsi. devo na sammā vassi, avasesaüdakaṃ apavāhanacchiddena parissavitvā gataṃ. cammakhaṇḍapilotikādīni tattheva pūtikāni jātāni, pāṇakā saṇṭhitā, samantā anupagamanīyā jātā. upagatānampi nāsāpuṭe pidhāya pakkamitabbaṃ hoti. so katipāhena āgantvā paṭikkamma ṭhito oloketvā ‘‘na sakkā upagantu’’nti pakkāmi.
tattha nagaravāsī kulaputto viya yogāvacaro daṭṭhabbo, uyyānaṃ gavesantena gāmadvāre jambāliyā diṭṭhakālo viya cātumahābhūtikakāyo, āyamukhānaṃ pihitakālo viya dhammassavanodakassa aladdhakālo, apāyamukhānaṃ vivaṭakālo viya chadvārikasaṃvarassa vissaṭṭhakālo, devassa sammā avuṭṭhakālo viya sappāyakammaṭṭhānassa aladdhakālo, avasesaüdakassa apāyamukhehi parissavitvā gatakālo viya abbhantare guṇānaṃ parihīnakālo, udakassa uṭṭhāya pāḷiṃ bhinditvā kacavaraṃ ādāya mahāsamuddaṃ pāpuṇituṃ asamatthakālo viya arahattamaggena avijjāpāḷiṃ bhinditvā kilesarāsiṃ vidhamitvā nibbānaṃ sacchikātuṃ asamatthakālo, cammakhaṇḍapilotikādīnaṃ tattheva pūtibhāvo viya abbhantare rāgādikilesehi paripūritakālo, tassa āgantvā disvā  vippaṭisārino gatakālo viya vaṭṭasamaṅgipuggalassa vaṭṭe abhiratakālo veditabbo.
āḷippabhedo pāṭikaṅkhoti pāḷippabhedo pāṭikaṅkhitabbo. tato hi udakaṃ uṭṭhāya pāḷiṃ bhinditvā kacavaraṃ ādāya mahāsamuddaṃ pāpuṇituṃ sakkhissatīti attho.
idhāpi  tadeva opammaṃ āharitabbaṃ. tattha āyamukhānaṃ vivaṭakālo viya sappāyadhammassavanassa laddhakālo, apāyamukhānaṃ pihitakālo viya chasu dvāresu saṃvarassa paccupaṭṭhitakālo, devassa sammā vuṭṭhakālo viya sappāyakammaṭṭhānassa laddhakālo, udakassa uṭṭhāya pāḷiṃ bhinditvā kacavaraṃ ādāya mahāsamuddaṃ pattakālo viya arahattamaggena avijjaṃ bhinditvā akusalarāsiṃ vidhamitvā arahattaṃ sacchikatakālo, āyamukhehi paviṭṭhena udakena sarassa paripuṇṇakālo viya abbhantare lokuttaradhammehi paripuṇṇakālo, samantato vatiṃ katvā rukkhe ropetvā uyyānamajjhe pāsādaṃ māpetvā nāṭakāni paccupaṭṭhapetvā subhojanaṃ bhuñjantassa nisinnakālo viya dhammapāsādaṃ āruyha  nibbānārammaṇaṃ phalasamāpattiṃ appetvā nisinnakālo veditabbo. sesamettha uttānatthameva. desanā pana lokiyalokuttaramissikā kathitāti.
9. nibbānasuttavaṇṇanā
179. navame hānabhāgiyā saññātiādīsu ‘‘paṭhamassa jhānassa lābhiṃ kāmasahagatā saññāmanasikārā samudācaranti, hānabhāginī paññā’’ti (vibha॰ 799) abhidhamme vuttanayeneva attho veditabbo. yathābhūtaṃ  nappajānantīti yathāsabhāvato maggañāṇena na jānanti.
10. mahāpadesasuttavaṇṇanā
180. dasame bhoganagare viharatīti parinibbānasamaye cārikaṃ caranto taṃ nagaraṃ patvā tattha viharati. ānandacetiyeti ānandayakkhassa bhavanaṭṭhāne patiṭṭhitavihāre. mahāpadeseti mahāokāse mahāapadese vā, buddhādayo mahante mahante apadisitvā vuttāni mahākāraṇānīti attho. neva abhinanditabbanti haṭṭhatuṭṭhehi sādhukāraṃ datvā pubbeva na sotabbaṃ. evaṃ kate hi pacchā ‘‘idaṃ na sametī’’ti vuccamānopi ‘‘kiṃ pubbeva ayaṃ dhammo, idāni na dhammo’’ti vatvā laddhiṃ na vissajjeti. nappaṭikkositabbanti ‘‘kiṃ esa bālo vadatī’’ti evaṃ pubbeva na vattabbaṃ. evaṃ vutte hi vattuṃ yuttampi na vakkhati. tenāha – anabhinanditvā appaṭikkositvāti. padabyañjanānīti padasaṅkhātāni byañjanāni. sādhukaṃ uggahetvāti ‘‘imasmiṃ ṭhāne pāḷi vuttā, imasmiṃ ṭhāne attho vutto, imasmiṃ ṭhāne anusandhi kathitā, imasmiṃ ṭhāne pubbāparaṃ kathita’’nti suṭṭhu gahetvā. sutte otāretabbānīti sutte otaritabbāni. vinaye sandassetabbānīti vinaye saṃsandetabbāni.
ettha ca suttanti vinayo vutto. yathāha – ‘‘kattha paṭikkhittaṃ, sāvatthiyaṃ suttavibhaṅge’’ti (cūḷava॰ 457) vinayoti khandhako. yathāha – ‘‘vinayātisāre’’ti. evaṃ vinayapiṭakampi na pariyādiyati. ubhatovibhaṅgā pana  suttaṃ, khandhakaparivārā  vinayoti evaṃ vinayapiṭakaṃ pariyādiyati. atha vā suttantapiṭakaṃ suttaṃ, vinayapiṭakaṃ vinayoti evaṃ dveyeva piṭakāni pariyādiyanti. suttantābhidhammapiṭakāni vā suttaṃ, vinayapiṭakaṃ vinayoti evampi tīṇi piṭakāni na tāva pariyādiyanti. asuttanāmakañhi buddhavacanaṃ nāma atthi. seyyathidaṃ – jātakaṃ paṭisambhidā niddeso suttanipāto dhammapadaṃ udānaṃ itivuttakaṃ vimānavatthu petavatthu theragāthā therīgāthā apadānanti.
sudinnatthero pana ‘‘asuttanāmakaṃ buddhavacanaṃ natthī’’ti taṃ sabbaṃ paṭikkhipitvā ‘‘tīṇi piṭakāni suttaṃ, vinayo pana kāraṇa’’nti āha. tato taṃ kāraṇaṃ dassento idaṃ suttamāhari –
‘‘ye kho tvaṃ, gotami, dhamme jāneyyāsi, ime dhammā sarāgāya saṃvattanti no virāgāya, saṃyogāya saṃvattanti no visaṃyogāya, saüpādānāya saṃvattanti no anupādānāya, mahicchatāya saṃvattanti no appicchatāya, asantuṭṭhiyā saṃvattanti no santuṭṭhiyā, kosajjāya saṃvattanti no vīriyārambhāya, saṅgaṇikāya saṃvattanti no pavivekāya, ācayāya saṃvattanti no apacayāya. ekaṃsena, gotami, jāneyyāsi ‘neso dhammo neso vinayo netaṃ satthu sāsana’nti.
‘‘ye ca kho tvaṃ, gotami, dhamme jāneyyāsi, ime dhammā virāgāya saṃvattanti no sarāgāya, visaṃyogāya saṃvattanti no saṃyogāya. anupādānāya saṃvattanti no saüpādānāya, appicchatāya saṃvattanti no mahicchatāya, santuṭṭhiyā saṃvattanti no asantuṭṭhiyā, vīriyārambhāya saṃvattanti no kosajjāya, pavivekāya saṃvattanti no saṅgaṇikāya, apacayāya saṃvattanti no ācayāya. ekaṃsena, gotami, jāneyyāsi ‘eso  dhammo eso vinayo etaṃ satthu sāsana’’’nti (cūḷava॰ 406; a॰ ni॰ 8.53).
tasmā sutteti tepiṭakabuddhavacane otāretabbāni. vinayeti etasmiṃ rāgādivinayakāraṇe saṃsandetabbānīti ayamettha attho. na ceva sutte otarantīti suttapaṭipāṭiyā katthaci anāgantvā challiṃ uṭṭhapetvā  guḷhavessantara-guḷhaümmagga-guḷhavinayavedallapiṭakānaṃ aññatarato āgatāni paññāyantīti attho. evaṃ āgatāni hi rāgādivinaye ca apaññāyamānāni chaḍḍetabbāni honti. tena vuttaṃ – ‘‘iti hidaṃ, bhikkhave, chaḍḍeyyāthā’’ti. etenupāyena sabbattha attho veditabbo. idaṃ, bhikkhave, catutthaṃ mahāpadesaṃ dhāreyyāthāti imaṃ, bhikkhave, catutthaṃ dhammassa patiṭṭhānokāsaṃ dhāreyyāthāti.
sañcetaniyavaggo tatiyo.


(19) 4. brāhmaṇavaggo
1. yodhājīvasuttavaṇṇanā
181. catutthassa  paṭhame ṭhānakusaloti yena ṭhānena ṭhito avirādhetvā vijjhituṃ sakkoti, tasmiṃ ṭhāne kusalo. sesaṃ heṭṭhā vuttanayeneva veditabbaṃ.
2. pāṭibhogasuttavaṇṇanā
182. dutiye natthi koci pāṭibhogoti ahaṃ te pāṭibhogoti evaṃ pāṭibhogo bhavituṃ samattho nāma natthi. jarādhammanti jarāsabhāvaṃ. esa nayo sabbattha.
3. sutasuttavaṇṇanā
183. tatiye  natthi tato dosoti tasmiṃ doso nāma natthīti attho.
4. abhayasuttavaṇṇanā
184. catutthe kicchājīvitakāraṇaṭṭhena rogova rogātaṅko nāma. phuṭṭhassāti tena rogātaṅkena samannāgatassa. urattāḷiṃ kandatīti uraṃ tāḷetvā rodati. akatakalyāṇotiādīsu kalyāṇaṃ vuccati puññakammaṃ, taṃ akataṃ etenāti akatakalyāṇo. sesapadesupi eseva nayo. puññakammameva hi kosallasambhūtattā kusalaṃ, bhītassa parittāyakattā bhīruttāṇanti vuccati. katapāpotiādīsu pāpaṃ vuccati lāmakaṃ akusalakammaṃ. luddanti kakkhaḷakammaṃ. kibbisanti samalaṃ aparisuddhakammaṃ. kaṅkhī hotīti buddhadhammasaṅghaguṇesu ceva sikkhāya ca pubbante ca aparante ca pubbantāparante ca paṭiccasamuppāde cāti aṭṭhasu ṭhānesu kaṅkhāya samannāgato  hoti. vicikicchīti vicikicchāya samannāgato sāsanasaddhamme na niṭṭhaṃ gato, uggahaparipucchāvasena niṭṭhaṃ gantuṃ na sakkoti. iminā nayena sabbattha attho veditabbo.
5. brāhmaṇasaccasuttavaṇṇanā
185. pañcame brāhmaṇasaccānīti brāhmaṇānaṃ saccāni tathāni. so tena na samaṇoti maññatīti so khīṇāsavo tena saccena ‘‘ahaṃ samaṇo’’ti taṇhāmānadiṭṭhīhi na maññati. sesapadesupi eseva nayo. yadeva tattha saccaṃ, tadabhiññāyāti yaṃ tattha ‘‘sabbe pāṇā  avajjhā’’ti paṭipattiyā saccaṃ tathaṃ aviparītaṃ. iminā vacīsaccaṃ abbhantaraṃ katvā paramatthasaccaṃ nibbānaṃ dasseti. tadabhiññāyāti taṃ ubhayampi abhivisiṭṭhāya paññāya jānitvā. anuddayāya anukampāya paṭipanno hotīti anuddayatthāya ca anukampatthāya ca yā paṭipadā, taṃ paṭipanno hoti, pūretvā ṭhitoti attho. sesapaṭipadāsupi eseva nayo.
sabbe kāmāti sabbe vatthukāmakilesakāmā. iti vadaṃ brāhmaṇo saccamāhāti evampi vadanto khīṇāsavabrāhmaṇo saccameva āha. sabbe bhavāti kāmabhavādayo tayopi. nāhaṃ kvacanīti ettha pana catukkoṭikasuññatā kathitā. ayañhi ‘‘nāhaṃ kvacanī’’ti kvaci attānaṃ na passati, kassaci kiñcanatasminti attano attānaṃ kassaci parassa kiñcanabhāve upanetabbaṃ na passati, bhātiṭṭhāne bhātaraṃ, sahāyaṭṭhāne sahāyaṃ, parikkhāraṭṭhāne vā parikkhāraṃ maññitvā upanetabbaṃ na passatīti attho. na ca mama kvacanīti ettha mamasaddaṃ tāva ṭhapetvā ‘‘na ca kvacani parassa ca attānaṃ kvaci na passatī’’ti ayamattho. idāni ‘‘mamasaddaṃ āharitvā  mama kismiñci kiñcanaṃ natthī’’ti so parassa attā mama kismiñci kiñcanabhāve atthīti na passati, attano bhātiṭṭhāne bhātaraṃ, sahāyaṭṭhāne  sahāyaṃ, parikkhāraṭṭhāne vā parikkhāranti kismiñci ṭhāne parassa attānaṃ iminā kiñcanabhāvena upanetabbaṃ na passatīti attho. evamayaṃ yasmā neva katthaci attānaṃ passati, na taṃ parassa kiñcanabhāve upanetabbaṃ passati, na parassa attānaṃ passati, na parassa attānaṃ attano kiñcanabhāve upanetabbaṃ passatīti. iti vadaṃ brāhmaṇoti evaṃ catukkoṭikaṃ suññataṃ vadantopi khīṇāsavabrāhmaṇo tassā paṭipadāya sammā paṭividdhattā saccameva āha, na musāti sabbesupi vāresu maññanānaṃ pahīnattāyeva na maññatīti ca attho veditabbo. ākiñcaññaṃyeva  paṭipadanti kiñcanabhāvavirahitaṃ nippalibodhaṃ niggahaṇameva paṭipadaṃ paṭipanno hoti pūretvā ṭhito.
imāni kho paribbājakā cattāri brāhmaṇasaccāni mayā sayaṃ abhiññā sacchikatvā paveditānīti yāni tumhe bhovādibrāhmaṇānaṃ saccāni vadetha, tehi aññāni mayā imāni bāhitapāpabrāhmaṇassa cattāri saccāni catūhi maggehi soḷasavidhena kiccena jānitvā paccakkhaṃ katvā paveditāni desitāni jotitānīti attho. iti imasmiṃ sutte catūsupi ṭhānesu khīṇāsavassa vacīsaccameva kathitanti.
6. ummaggasuttavaṇṇanā
186. chaṭṭhe parikassatīti ākaḍḍhiyati. ummaggoti ummujjanaṃ, paññāgamananti attho. paññā eva vā ummujjanaṭṭhena ummaggoti vuccati. sāva paṭibhānaṭṭhena paṭibhānaṃ. cittassa  uppannassa vasaṃ gacchatīti ye cittassa vasaṃ gacchanti, tesaṃyevettha gahaṇaṃ veditabbaṃ. atthamaññāya dhammamaññāyāti atthañca pāḷiñca jānitvā. dhammānudhammappaṭipanno hotīti lokuttaradhammassa anucchavikadhammaṃ saha sīlena pubbabhāgappaṭipadaṃ paṭipanno hoti. nibbedhikapaññoti nibbijjhanakapañño. idaṃ dukkhanti ṭhapetvā taṇhaṃ sesaṃ tebhūmakakkhandhapañcakaṃ dukkhanti sutaṃ hoti. paññāyāti maggapaññāya. ayaṃ dukkhasamudayoti vaṭṭamūlakataṇhā tassa dukkhassa samudayoti sutaṃ  hoti. iminā upāyena sesadvayepi attho veditabbo. catutthapañhavissajjanena arahattaphalaṃ kathitanti veditabbaṃ.
7. vassakārasuttavaṇṇanā
187. sattame todeyyassāti tudigāmavāsikassa. parisatīti sannipatitāya parisāya. parūpārambhaṃ vattentīti paragarahaṃ pavattenti kathenti. bālo ayaṃ rājātiādi yaṃ te upārambhaṃ vattenti, tassa dassanatthaṃ vuttaṃ. samaṇe rāmaputteti udake rāmaputte. abhippasannoti atikkamma pasanno. paramanipaccakāranti uttamanipātakiriyaṃ nīcavuttiṃ. parihārakāti paricārakā. yamakotiādīni  tesaṃ nāmāni. tesu hi eko yamako nāma, eko moggallo nāma, eko uggo  nāma, eko nāvindakī nāma, eko gandhabbo nāma, eko aggivesso nāma. tyāssudanti ettha assudanti nipātamattaṃ, te attano parisati nisinneti attho. iminā nayena netīti iminā kāraṇena anuneti jānāpeti. karaṇīyādhikaraṇīyesūti paṇḍitehi kattabbakiccesu ca atirekakattabbakiccesu ca. vacanīyādhivacanīyesūti vattabbesu ca atirekavattabbesu ca. alamatthadasatarehīti ettha atthe passituṃ samatthā alamatthadasā, te atisitvā ṭhitā alamatthadasatarā, tehi alamatthadasatarehi. alamatthadasataroti alamatthadasatāya uttaritaro, chekehi chekataro paṇḍitehi paṇḍitataroti pucchanto evamāha. athassa te paṭipucchantā evaṃ bhotiādimāhaṃsu. iti brāhmaṇo attano sappurisatāya taṃ eḷeyyarājānampi tassa parivārikepi udakampi rāmaputtaṃ pasaṃsi. andho viya hi asappuriso, cakkhumā viya sappuriso. yathā andho neva anandhaṃ na andhaṃ passati, evaṃ asappuriso neva sappurisaṃ na asappurisaṃ jānāti. yathā cakkhumā andhampi anandhampi passati, evaṃ sappuriso sappurisampi asappurisampi jānāti. todeyyopi sappurisatāya  asappurise aññāsīti imamatthavasaṃ paṭicca tuṭṭhamānaso brāhmaṇo acchariyaṃ bho, gotamātiādīni vatvā tathāgatassa bhāsitaṃ anumoditvā pakkāmi.
8. upakasuttavaṇṇanā
188. aṭṭhame  upakoti tassa nāmaṃ. maṇḍikāputtoti maṇḍikāya putto. upasaṅkamīti so kira devadattassa upaṭṭhāko, ‘‘kiṃ nu kho satthā mayi attano santikaṃ upagate vaṇṇaṃ kathessati, udāhu avaṇṇa’’nti pariggaṇhanatthaṃ upasaṅkami. ‘‘nerayiko devadatto kappaṭṭho atekiccho’’ti (cūḷava॰ 348) vacanaṃ sutvā satthāraṃ ghaṭṭetukāmo upasaṅkamītipi vadanti. parūpārambhaṃ vattetīti paragarahaṃ katheti. sabbo so na upapādetīti sabbopi so kusaladhammaṃ na uppādeti, attano vā vacanaṃ upapādetuṃ anucchavikaṃ kātuṃ na sakkoti. anupapādento gārayho hotīti kusalaṃ dhammaṃ uppādetuṃ asakkonto attano ca vacanaṃ upapannaṃ anucchavikaṃ kātuṃ asakkonto gārayho hoti. upavajjoti upavaditabbo ca hoti, vajjena vā upeto hoti, sadoso hotīti attho.
atha bhagavā tassa vādaṃ gahetvā tasseva gīvāya paṭimuñcanto parūpārambhantiādimāha. ummujjamānakaṃyevāti  udakato sīsaṃ ukkhipantaṃyeva. tattha aparimāṇā padātiādīsu tasmiṃ akusalanti paññāpane padānipi akkharānipi dhammadesanāpi aparimāṇāyeva. itipidaṃ  akusalanti idampi akusalaṃ idampi akusalaṃ imināpi kāraṇena imināpi kāraṇena akusalanti evaṃ akusalapaññattiyaṃ āgatānipi aparimāṇāni. athāpi aññenākārena tathāgato taṃ dhammaṃ deseyya, evampissa desanā aparimāṇā bhaveyya. yathāha – ‘‘apariyādinnāvassa tathāgatassa dhammadesanā, apariyādinnaṃ dhammapadabyañjana’’nti (ma॰ ni॰ 1.161). iminā upāyena sabbavāresu attho veditabbo. yāva dhaṃsī vatāyanti yāva guṇadhaṃsī vata ayaṃ. loṇakāradārakoti loṇakāragāmadārako. yatra hi nāmāti yo hi nāma. āsādetabbaṃ maññissatīti ghaṭṭetabbaṃ maññissati. apehīti apagaccha, mā me purato aṭṭhāsi. evañca pana vatvā gīvāya gaṇhāpetvā nikkaḍḍhāpesiyevāti.
9. sacchikaraṇīyasuttavaṇṇanā
189. navame  kāyenāti nāmakāyena. sacchikaraṇīyāti paccakkhaṃ kātabbā. satiyāti pubbenivāsānussatiyā. cakkhunāti dibbacakkhunā. paññāyāti jhānapaññāya vipassanāpaññā sacchikātabbā, vipassanāpaññāya maggapaññā, maggapaññāya phalapaññā, phalapaññāya paccavekkhaṇapaññā sacchikātabbā, pattabbāti attho. āsavānaṃ khayasaṅkhātaṃ pana arahattaṃ  paccavekkhaṇavasena paccavekkhaṇapaññāya sacchikaraṇīyaṃ nāmāti.
10. uposathasuttavaṇṇanā
190. dasame tuṇhībhūtaṃ tuṇhībhūtanti yato yato anuviloketi, tato tato tuṇhībhūtameva. bhikkhū āmantesīti paṭipattisampanne bhikkhū pasannehi cakkhūhi anuviloketvā uppannadhammapāmojjo thometukāmatāya āmantesi. apalāpāti palāparahitā. itaraṃ tasseva vevacanaṃ. suddhāti nimmalā. sāre patiṭṭhitāti sīlādisāre patiṭṭhitā. alanti yuttaṃ. yojanagaṇanānīti ekaṃ yojanaṃ yojanameva, dasapi yojanāni yojanāneva. tato uddhaṃ ‘‘yojanagaṇanānī’’ti vuccati. idha pana yojanasatampi yojanasahassampi adhippetaṃ. puṭosenāpīti puṭosaṃ vuccati pātheyyaṃ, pātheyyaṃ gahetvāpi upasaṅkamituṃ yuttamevāti attho. puṭaṃsenātipi  pāṭho. tassattho – puṭo aṃse assāti puṭaṃso, tena puṭaṃsena, aṃsena pātheyyapuṭaṃ vahantenāpīti vuttaṃ hoti.
idāni evarūpehi evarūpehi ca guṇehi samannāgatā ettha bhikkhū atthīti dassetuṃ santi bhikkhavetiādimāha. tattha devappattāti upapattidevanibbattakaṃ dibbavihāraṃ dibbavihārena ca arahattaṃ pattā. brahmappattāti  niddosaṭṭhena brahmabhāvasādhakaṃ brahmavihāraṃ brahmavihārena ca arahattaṃ pattā. āneñjappattāti aniñjanabhāvasādhakaṃ āneñjaṃ āneñjena ca arahattaṃ pattā. ariyappattāti puthujjanabhāvaṃ atikkamma ariyabhāvaṃ pattā. evaṃ kho, bhikkhave, bhikkhu devappatto hotītiādīsu evaṃ rūpāvacaracatutthajjhāne ṭhatvā cittaṃ vivaṭṭetvā arahattaṃ patto devappatto nāma hoti, catūsu brahmavihāresu ṭhatvā cittaṃ vivaṭṭetvā arahattaṃ patto brahmappatto nāma, catūsu arūpajjhānesu ṭhatvā cittaṃ vivaṭṭetvā arahattaṃ patto āneñjappatto nāma. idaṃ dukkhantiādīhi catūhi saccehi cattāro maggā tīṇi ca phalāni kathitāni. tasmā imaṃ ariyadhammaṃ patto bhikkhu ariyappatto nāma hotīti.
brāhmaṇavaggo catuttho.


(20) 5. mahāvaggo
1. sotānugatasuttavaṇṇanā
191. pañcamassa  paṭhame sotānugatānanti pasādasotaṃ odahitvā ñāṇasotena vavatthapitānaṃ. cattāro ānisaṃsā pāṭikaṅkhāti cattāro guṇānisaṃsā pāṭikaṅkhitabbā. idaṃ pana bhagavatā atthuppattivasena āraddhaṃ. kataraatthuppattivasenāti? bhikkhūnaṃ dhammassavanāya anupasaṅkamanaatthuppattivasena. pañcasatā kira brāhmaṇapabbajitā ‘‘sammāsambuddho liṅgavacanavibhattipadabyañjanādīhi kathento amhehi ñātameva kathessati, aññātaṃ kiṃ kathessatī’’ti dhammassavanatthaṃ na gacchanti. satthā taṃ pavattiṃ sutvā te pakkosāpetvā  ‘‘kasmā evaṃ karotha, sakkaccaṃ dhammaṃ suṇātha, sakkaccaṃ dhammaṃ suṇantānañca sajjhāyantānañca ime ettakā ānisaṃsā’’ti dassento imaṃ desanaṃ ārabhi.
tattha dhammaṃ pariyāpuṇātīti suttaṃ geyyantiādikaṃ navaṅgaṃ satthusāsanabhūtaṃ tantidhammaṃ vaḷañjeti. sotānugatā hontīti sotaṃ anuppattā anupaviṭṭhā honti. manasānupekkhitāti cittena olokitā. diṭṭhiyā suppaṭividdhāti atthato ca kāraṇato ca paññāya suṭṭhu paṭividdhā paccakkhaṃ katā. muṭṭhassati kālaṃ kurumānoti nayidaṃ buddhavacanaṃ anussaraṇasatiyā abhāvena vuttaṃ, puthujjanakālakiriyaṃ pana sandhāya vuttaṃ. puthujjano hi muṭṭhassati kālaṃ karoti nāma. upapajjatīti suddhasīle patiṭṭhito devaloke nibbattati. dhammapadā plavantīti antarābhave nibbattamuṭṭhassatino, yepi pubbe sajjhāyamūlikā vācāparicitabuddhavacanadhammā, te sabbe pasanne  ādāse chāyā viya plavanti, pākaṭā hutvā paññāyanti. dandho, bhikkhave, satuppādoti buddhavacanānussaraṇasatiyā uppādo dandho garu. atha so satto khippaṃyeva visesagāmī hoti, nibbānagāmī hotīti attho.
iddhimā cetovasippattoti iddhisampanno cittassa vasibhāvapatto khīṇāsavo. ayaṃ  vā so dhammavinayoti ettha vibhāvanattho vā-saddo. yatthāti yasmiṃ dhammavinaye. brahmacariyaṃ acarinti  brahmacariyavāsaṃ vasiṃ. idampi buddhavacanaṃ mayā pubbe vaḷañjitanti buddhavacanānussaraṇavasenetaṃ vuttaṃ. devaputtoti pañcālacaṇḍo viya hatthakamahābrahmā viya sanaṅkumārabrahmā viya ca eko dhammakathikadevaputto. opapātiko opapātikaṃ sāretīti paṭhamaṃ uppanno devaputto pacchā uppannaṃ sāreti. sahapaṃsukīḷikāti etena nesaṃ dīgharattaṃ kataparicayabhāvaṃ dasseti. samāgaccheyyunti sālāya vā rukkhamūle vā sammukhībhāvaṃ gaccheyyuṃ. evaṃ vadeyyāti sālāya vā rukkhamūle vā paṭhamataraṃ nisinno pacchā āgataṃ evaṃ vadeyya. sesamettha pāḷinayeneva veditabbaṃ.
2. ṭhānasuttavaṇṇanā
192. dutiye ṭhānānīti kāraṇāni. ṭhānehīti kāraṇehi. soceyyanti sucibhāvo. saṃvasamānoti ekato vasamāno. na santatakārīti na satatakārī. na santatavutti sīlesūti satataṃ sabbakālaṃ sīlajīvitaṃ na jīvatīti attho. saṃvohāramānoti  kathento. ekena eko voharatīti ekena saddhiṃ eko hutvā katheti. vokkamatīti okkamati. purimavohārā pacchimavohāranti purimakathāya pacchimakathaṃ, purimakathāya ca pacchimakathā, pacchimakathāya ca purimakathā na sametīti attho.
ñātibyasanenātiādīsu ñātīnaṃ byasanaṃ ñātibyasanaṃ, ñātivināsoti attho. dutiyapadepi eseva nayo. rogabyasane pana rogoyeva ārogyavināsanato byasanaṃ rogabyasanaṃ. anuparivattantīti anubandhanti. lābho cātiādīsu ekaṃ attabhāvaṃ lābho anuparivattati, ekaṃ alābhoti evaṃ nayo netabbo. sākacchāyamānoti pañhapucchanavissajjanavasena sākacchaṃ karonto. yathāti yenākārena. ummaggoti pañhummaggo. abhinīhāroti pañhābhisaṅkharaṇavasena cittassa abhinīhāro. samudāhāroti pañhapucchanaṃ. santanti paccanīkasantatāya santaṃ katvā na kathetīti attho. paṇītanti atappakaṃ. atakkāvacaranti  yathā takkena nayaggāhena gahetuṃ sakkā hoti, evaṃ na kathetīti attho. nipuṇanti saṇhaṃ. paṇḍitavedanīyanti paṇḍitehi jānitabbakaṃ. sesaṃ sabbattha vuttānusāreneva veditabbaṃ.
3. bhaddiyasuttavaṇṇanā
193. tatiye  upasaṅkamīti bhuttapātarāso hutvā mālāgandhavilepanaṃ gahetvā bhagavantaṃ vandissāmīti upasaṅkami. mā anussavenātiādīsu anussavavacanena mama kathaṃ mā gaṇhathāti iminā nayena attho veditabbo. sārambhoti karaṇuttariyalakkhaṇo sārambho. alobhādayo lobhādipaṭipakkhavasena veditabbā. kusaladhammūpasampadāyāti kusaladhammānaṃ sampādanatthāya, paṭilābhatthāyāti vuttaṃ hoti. ime cepi, bhaddiya, mahāsālāti purato ṭhite sālarukkhe dassento evamāha. sesamettha heṭṭhā vuttanayattā uttānatthattā ca suviññeyyameva. satthari pana desanaṃ vinivaṭṭente bhaddiyo sotāpanno jātoti.
4. sāmugiyāsuttavaṇṇanā
194. catutthe sāmugiyāti sāmuganigamavāsino. byagghapajjāti te ālapanto evamāha. kolanagarassa hi kolarukkhe hāretvā katattā kolanagaranti ca byagghapathe māpitattā byagghapajjanti ca dve nāmāni. etesañca pubbapurisā tattha vasiṃsūti byagghapajjavāsitāya byagghapajjavāsino byagghapajjāti vuccanti. te ālapanto evamāha. pārisuddhipadhāniyaṅgānīti  pārisuddhiatthāya padhāniyaṅgāni padahitabbavīriyassa aṅgāni, koṭṭhāsāti attho. sīlapārisuddhipadhāniyaṅganti sīlaparisodhanavīriyassetaṃ nāmaṃ. tañhi sīlapārisuddhiparipūraṇatthāya padhāniyaṅganti sīlapārisuddhipadhāniyaṅgaṃ. sesesupi eseva nayo. tattha tattha paññāya anuggahessāmīti tasmiṃ tasmiṃ ṭhāne vipassanāpaññāya anuggahessāmi. yo tattha chandotiādīsu yo tasmiṃ anuggaṇhane kattukāmatāchandoti iminā nayena attho veditabbo. satisampajaññaṃ panettha satiṃ upaṭṭhapetvā ñāṇena paricchinditvā vīriyapaggahanatthaṃ vuttaṃ. rajanīyesu dhammesu cittaṃ virājetīti rāgapaccayesu iṭṭhārammaṇesu yathā cittaṃ virajjati, evaṃ karoti. vimocanīyesu dhammesu cittaṃ vimocetīti yehi ārammaṇehi cittaṃ vimocetabbaṃ, tesu yathā vimuccati, evaṃ karoti. virājetvāti ettha maggakkhaṇe virājeti nāma, phalakkhaṇe virattaṃ nāma hoti. dutiyapadepi eseva nayo. sammāvimuttiṃ phusatīti hetunā nayena arahattaphalavimuttiṃ ñāṇaphassena phusatīti.
5. vappasuttavaṇṇanā
195. pañcame  vappoti dasabalassa cūḷapitā sakyarājā. nigaṇṭhasāvakoti vesāliyaṃ sīhasenāpati viya nāḷandāyaṃ upāligahapati viya ca nigaṇṭhassa nāṭaputtassa upaṭṭhāko. kāyena saṃvutoti kāyadvārassa saṃvutattā pihitattā kāyena saṃvuto nāma. sesadvayepi eseva nayo. avijjāvirāgāti  avijjāya khayavirāgena. vijjuppādāti maggavijjāya uppādena. taṃ ṭhānanti taṃ kāraṇaṃ. avipakkavipākanti aladdhavipākavāraṃ. tatonidānanti taṃhetu tappaccayā. dukkhavedaniyā āsavā assaveyyunti dukkhavedanāya paccayabhūtā kilesā assaveyyuṃ, tassa purisassa uppajjeyyunti attho. abhisamparāyanti dutiye attabhāve. kāyasamārambhapaccayāti kāyakammapaccayena. āsavāti kilesā. vighātapariḷāhāti ettha vighātoti dukkhaṃ. pariḷāhoti kāyikacetasiko pariḷāho. phussa phussa byantīkarotīti ñāṇavajjhaṃ kammaṃ ñāṇaphassena phusitvā phusitvā khayaṃ gameti, vipākavajjhaṃ kammaṃ vipākaphassena phusitvā phusitvā khayaṃ gameti. nijjarāti kilesajīraṇakapaṭipadā. sesavāresupi eseva nayo. idha ṭhatvā ayaṃ bhikkhu khīṇāsavo kātabbo, cattāri mahābhūtāni nīharitvā catusaccavavatthānaṃ dassetvā yāva arahattaphalaṃ kammaṭṭhānaṃ kathetabbaṃ.
idāni pana tassa khīṇāsavassa satatavihāre dassetuṃ evaṃ sammā vimuttacittassātiādimāha. tattha sammā vimuttacittassāti hetunā kāraṇena  sammā vimuttassa. satatavihārāti  niccavihārā nibaddhavihārā. neva sumano hotīti iṭṭhārammaṇe rāgavasena na somanassajāto hoti. na dummanoti aniṭṭhārammaṇe paṭighavasena na domanassajāto hoti. upekkhako viharati sato sampajānoti satisampajaññapariggahitāya majjhattākāralakkhaṇāya upekkhāya tesu ārammaṇesu upekkhako majjhatto hutvā viharati.
kāyapariyantikanti kāyantikaṃ kāyaparicchinnaṃ, yāva pañcadvārakāyo pavattati, tāva pavattaṃ pañcadvārikavedananti attho. jīvitapariyantikanti jīvitantikaṃ jīvitaparicchinnaṃ, yāva jīvitaṃ pavattati, tāva pavattaṃ manodvārikavedananti attho. tattha pañcadvārikavedanā pacchā uppajjitvā paṭhamaṃ nirujjhati, manodvārikavedanā paṭhamaṃ uppajjitvā pacchā nirujjhati. sā hi paṭisandhikkhaṇe vatthurūpasmiṃyeva patiṭṭhāti. pañcadvārikā pavatte pañcadvāravasena pavattamānā paṭhamavaye  vīsativassakāle rajjanadussanamuyhanavasena adhimattā balavatī hoti, paṇṇāsavassakāle ṭhitā hoti, saṭṭhivassakālato paṭṭhāya parihāyamānā, asītinavutivassakāle mandā hoti. tadā hi sattā ‘‘cirarattaṃ ekato nisīdimhā nipajjimhā’’ti vadantepi na  jānāmāti vadanti. adhimattānipi rūpādiārammaṇāni na passāma, sugandhaduggandhaṃ vā sāduasāduṃ vā thaddhamudukaṃ vāti na jānāmātipi vadanti. iti nesaṃ pañcadvārikavedanā bhaggā hoti, manodvārikā pavattati. sāpi anupubbena parihāyamānā maraṇasamaye hadayakoṭiṃyeva nissāya pavattati. yāva panesā pavattati, tāva satto jīvatīti vuccati. yadā nappavattati, tadā ‘‘mato niruddho’’ti vuccati.
svāyamattho vāpiyā dīpetabbo – yathā hi puriso pañcaüdakamaggasampannaṃ vāpiṃ kareyya. paṭhamaṃ deve vuṭṭhe pañcahi udakamaggehi udakaṃ pavisitvā antovāpiyaṃ āvāṭe pūreyya. punappunaṃ deve vassante udakamagge pūretvā gāvutaḍḍhayojanamattaṃ ottharitvā udakaṃ tiṭṭheyya tato tato vissandamānaṃ. atha niddhamanatumbe vivaritvā khettesu kamme kayiramāne udakaṃ nikkhamantaṃ, sassapākakāle udakaṃ nikkhantaṃ udakaṃ parihīnaṃ, ‘‘macche gaṇhāmā’’ti vattabbataṃ āpajjeyya. tato katipāhena āvāṭesuyeva  udakaṃ saṇṭhaheya. yāva pana taṃ āvāṭesu hoti, tāva mahāvāpiyaṃ udakaṃ atthīti saṅkhaṃ gacchati. yadā pana tattha chijjati, tadā ‘‘vāpiyaṃ udakaṃ natthī’’ti vuccati. evaṃ sampadamidaṃ veditabbaṃ.
paṭhamaṃ  deve vassante pañcahi maggehi udake pavisante āvāṭānaṃ pūraṇakālo viya hi paṭhamameva paṭisandhikkhaṇe manodvārikavedanāya vatthurūpe patiṭṭhitakālo, punappunaṃ deve vassante pañcamaggānaṃ pūraṇakālo viya pavatte pañcadvārikavedanāya pavatti, gāvutaḍḍhayojanamattaṃ ajjhottharaṇaṃ viya paṭhamavaye vīsativassakāle rajjanādivasena tassa adhimattabalavabhāvo, yāva vāpito udakaṃ na niggacchati, tāva pūrāya vāpiyā ṭhitakālo viya paññāsavassakāle tassa ṭhitakālo, niddhamanatumbesu vivaṭesu kamme kayiramāne udakassa nikkhamanakālo viya saṭṭhivassakālato paṭṭhāya tassa parihāni, udake bhaṭṭhe udakamaggesu parittaüdakassa ṭhitakālo viya asītinavutikāle pañcadvārikavedanāya mandakālo, āvāṭesuyeva udakassa patiṭṭhitakālo viya hadayavatthukoṭiṃ nissāya manodvāre vedanāya pavattikālo, āvāṭesu parittepi udake sati ‘‘vāpiyaṃ udakaṃ atthī’’ti vattabbakālo viya yāva  sā pavattati, tāva ‘‘satto jīvatī’’ti vuccati. yathā pana āvāṭesu udake chinne ‘‘natthi vāpiyaṃ udaka’’nti vuccati, evaṃ manodvārikavedanāya appavattamānāya satto matoti vuccati. imaṃ vedanaṃ sandhāya vuttaṃ – ‘‘jīvitapariyantikaṃ vedanaṃ vediyamāno’’ti.
kāyassa bhedāti kāyassa bhedena. uddhaṃ jīvitapariyādānāti jīvitakkhayato uddhaṃ. idhevāti paṭisandhivasena parato agantvā idheva. sītī  bhavissantīti pavattivipphandanadaratharahitāni sītāni appavattanadhammāni bhavissanti.
thūṇaṃ paṭiccāti rukkhaṃ paṭicca. kuddālapiṭakaṃ ādāyāti kuddālañca khaṇittiñca pacchiñca gahetvāti attho. desanā pana kuddālavaseneva katā. mūle chindeyyāti mūlamhi kuddālena chindeyya. palikhaṇeyyāti khaṇittiyā samantā khaṇeyya.
evameva  khoti ettha idaṃ opammasaṃsandanaṃ – rukkho viya hi attabhāvo daṭṭhabbo, rukkhaṃ paṭicca chāyā viya kusalākusalaṃ kammaṃ, chāyaṃ appavattaṃ kātukāmo puriso viya yogāvacaro, kuddālo viya paññā, piṭakaṃ viya samādhi, khaṇitti viya vipassanā, khaṇittiyā mūlānaṃ palikhaṇanakālo viya arahattamaggena avijjāya chedanakālo, khaṇḍākhaṇḍaṃ karaṇakālo viya khandhavasena diṭṭhakālo, phālanakālo viya āyatanavasena diṭṭhakālo, sakalīkaraṇakālo viya dhātuvasena diṭṭhakālo, vātātapena visosanakālo viya kāyikacetasikassa vīriyassa karaṇakālo, agginā ḍahanakālo viya ñāṇena kilesānaṃ ḍahanakālo, masikaraṇakālo viya vattamānaka-pañcakkhandhakālo, mahāvāte ophunanakālo viya nadīsote pavāhanakālo viya ca chinnamūlakānaṃ pañcannaṃ khandhānaṃ appaṭisandhikanirodho, ophunanappavāhanehi  apaññattikabhāvūpagamo viya punabbhave vipākakkhandhānaṃ anuppādena apaṇṇattikabhāvo veditabbo.
bhagavantaṃ etadavocāti satthari desanaṃ vinivaṭṭente sotāpattiphalaṃ patvā etaṃ ‘‘seyyathāpi, bhante’’tiādivacanaṃ avoca. tattha udayatthikoti vaḍḍhiatthiko. assapaṇiyaṃ poseyyāti pañca assapotasatāni kiṇitvā pacchā vikkiṇissāmīti poseyya. sahassagghanakassa assassa pañcasatamattaṃ upakaraṇaṃ gandhamālādivasena posāvanikaṃyeva agamāsi. athassa te assā ekadivaseneva  rogaṃ phusitvā sabbe jīvitakkhayaṃ pāpuṇeyyunti iminā adhippāyena evamāha. udayañceva nādhigaccheyyāti vaḍḍhiñca gehato nīharitvā dinnamūlañca kiñci na labheyya. payirupāsinti catūhi paccayehi upaṭṭhahiṃ. svāhaṃ udayañceva nādhigacchinti so ahaṃ neva udayaṃ na gehato dinnadhanaṃ adhigacchiṃ, paṇiyaassajagganako nāma jātosmīti dasseti. sesamettha uttānamevāti.
6. sāḷhasuttavaṇṇanā
196. chaṭṭhe dvayenāti dvīhi koṭṭhāsehi. oghassa  nittharaṇanti caturoghanittharaṇaṃ. tapojigucchāhetūti dukkarakārikasaṅkhātena tapena pāpajigucchanahetu. aññataraṃ sāmaññaṅganti ekaṃ samaṇadhammakoṭṭhāsaṃ. aparisuddhakāyasamācārātiādīsu purimehi tīhi padehi kāyikavācasikacetasikasīlānaṃ aparisuddhataṃ dassetvā pacchimena padena aparisuddhājīvataṃ dasseti. ñāṇadassanāyāti maggañāṇasaṅkhātāya dassanāya. anuttarāya sambodhāyāti arahattāya, arahattañāṇaphassena phusituṃ abhabbāti vuttaṃ hoti. sālalaṭṭhinti sālarukkhaṃ. navanti taruṇaṃ. akukkuccakajātanti ‘‘bhaveyya nu kho, na bhaveyyā’’ti ajanetabbakukkuccaṃ. lekhaṇiyā likheyyāti avalekhanamattakena avalikheyya. dhoveyyāti ghaṃseyya. anto avisuddhāti abbhantare asuddhā apanītasārā.
evameva khoti ettha idaṃ opammasaṃsandanaṃ – sālalaṭṭhi viya hi attabhāvo daṭṭhabbo, nadīsotaṃ viya saṃsārasotaṃ, pāraṃ gantukāmapuriso viya dvāsaṭṭhi diṭṭhiyo gahetvā ṭhitapuriso, sālalaṭṭhiyā bahiddhā suparikammakatakālo viya bahiddhā tapacaraṇaṃ gāḷhaṃ katvā gahitakālo, anto asuddhakālo  viya abbhantare sīlānaṃ aparisuddhakālo, sālalaṭṭhiyā saṃsīditvā adhogamanaṃ viya diṭṭhigatikassa saṃsārasote saṃsīdanaṃ veditabbaṃ.
phiyārittaṃ bandheyyāti phiyañca arittañca yojeyya. evamevāti etthāpi idaṃ opammasaṃsandanaṃ – sālalaṭṭhi viya attabhāvo, nadīsotaṃ viya saṃsārasotaṃ, pāraṃ gantukāmapuriso viya yogāvacaro, bahiddhā suparikammakatakālo viya chasu dvāresu saṃvarassa paccupaṭṭhitakālo, anto suvisodhitabhāvo viya abbhantare parisuddhasīlabhāvo, phiyārittabandhanaṃ viya  kāyikacetasikavīriyakaraṇaṃ, sotthinā pārimatīragamanaṃ viya anupubbena sīlaṃ pūretvā samādhiṃ pūretvā paññaṃ pūretvā nibbānagamanaṃ daṭṭhabbaṃ.
kaṇḍacitrakānīti saralaṭṭhisararajjusarapāsādasarasāṇisarapokkharaṇisarapadumānīti anekāni kaṇḍehi kattabbacitrāni. atha kho so tīhi ṭhānehīti so evaṃ bahūni kaṇḍacitrakāni jānantopi na rājāraho hoti, tīhiyeva pana ṭhānehi hotīti attho. sammāsamādhi  hotīti maggasamādhinā ca phalasamādhinā ca samāhito hotīti ayamettha attho. sammādiṭṭhīti maggasammādiṭṭhiyā samannāgato. idaṃ dukkhantiādīhi catūhi saccehi cattāro maggā tīṇi ca phalāni kathitāni. ayaṃ pana maggeneva avirādhitaṃ vijjhati nāmāti veditabbo. sammāvimuttīti arahattaphalavimuttiyā samannāgato. avijjākkhandhaṃ padāletīti arahattamaggena padāleti nāmāti vuccati. iminā hi heṭṭhā arahattamaggena avijjākkhandho padālito, idha pana padālitaṃ upādāya padāletīti vattuṃ vaṭṭatīti.
7. mallikādevīsuttavaṇṇanā
197. sattame mallikā devīti pasenadirañño devī. yena midhekacco mātugāmoti yena idhekaccā itthī. dubbaṇṇāti bībhacchavaṇṇā. durūpāti dussaṇṭhitā. supāpikāti suṭṭhu pāpikā suṭṭhu lāmikā. dassanāyāti passituṃ. daliddāti dhanadaliddā. appassakāti sakena dhanena rahitā. appabhogāti upabhogaparibhogabhaṇḍakarahitā. appesakkhāti appaparivārā. aḍḍhāti issarā. mahaddhanāti vaḷañjanakadhanena mahaddhanā. mahābhogāti upabhogaparibhogabhaṇḍabhogena mahābhogā. mahesakkhāti mahāparivārā. abhirūpāti uttamarūpā. dassanīyāti dassanayuttā. pāsādikāti dassanena pāsādikā. vaṇṇapokkharatāyāti vaṇṇena ceva sarīrasaṇṭhānena ca.
abhisajjatīti laggati. byāpajjatīti pakatiṃ pajahati. patitthīyatīti kodhavasena thinabhāvaṃ thaddhabhāvaṃ āpajjati. na  dātā hotīti na dāyikā hoti. seyyāvasathapadīpeyyanti ettha seyyāti mañcapallaṅkādisayanaṃ. āvasathoti āvasathāgāraṃ. padīpeyyaṃ vuccati vaṭṭitelādipadīpūpakaraṇaṃ. issāmanikāti issāya sampayuttacittā. iminā nayena sabbattha attho veditabbo. kodhanā ahosinti kodhamanā ahosiṃ. anissāmanikā ahosinti issāvirahitacittā ahosiṃ. sesamettha uttānatthamevāti.
8. attantapasuttavaṇṇanā
198. aṭṭhame  attantapādīsu attānaṃ tapati dukkhāpetīti attantapo. attano paritāpanānuyogaṃ attaparitāpanānuyogaṃ. paraṃ tapatīti parantapo. paresaṃ paritāpanānuyogaṃ paraparitāpanānuyogaṃ. diṭṭheva dhammeti imasmiṃyeva attabhāve. nicchātoti chātaṃ vuccati taṇhā, sā assa natthīti nicchāto. sabbakilesānaṃ nibbutattā nibbuto. anto tāpanakilesānaṃ abhāvā sītalo jātoti sītībhūto. jhānamaggaphalanibbānasukhāni paṭisaṃvedetīti sukhappaṭisaṃvedī. brahmabhūtena attanāti seṭṭhabhūtena attanā.
acelakotiādīni vuttatthāneva. orabbhikādīsu urabbhā vuccanti eḷakā, urabbhe hanatīti orabbhiko. sūkarikādīsupi eseva nayo. luddoti dāruṇo kakkhaḷo. macchaghātakoti macchabandho kevaṭṭo. bandhanāgārikoti bandhanāgāragopako. kurūrakammantāti dāruṇakammantā.
muddhāvasittoti  khattiyābhisekena muddhani abhisitto. puratthimena nagarassāti nagarato puratthimāya disāya. santhāgāranti yaññasālaṃ. kharājinaṃ nivāsetvāti sakhuraṃ ajinacammaṃ nivāsetvā. sappitelenāti sappinā ceva telena ca. ṭhapetvā hi sappiṃ avaseso yo koci sneho telanti vuccati. kaṇḍuvamānoti nakhānaṃ chinnattā kaṇḍuvitabbakāle tena kaṇḍuvamāno. anantarahitāyāti asanthatāya. sarūpavacchāyāti sadisavacchāya. sace gāvī setā hoti, vacchopi setakova. sace kapilā vā rattā vā, vacchakopi tādisovāti evaṃ sarūpavacchāya. so evamāhāti so rājā evaṃ vadeti. vacchatarāti taruṇavacchakabhāvaṃ atikkantā balavavacchā. vacchatarīsupi eseva nayo. barihisatthāyāti parikkhepakaraṇatthāya ceva yaññabhūmiyaṃ attharaṇatthāya ca.
catutthapuggalaṃ buddhuppādato paṭṭhāya dassetuṃ idha, bhikkhave, tathāgatotiādimāha. tattha tathāgatotiādīni  vuttatthāneva. taṃ dhammanti taṃ vuttappakārasampadaṃ dhammaṃ. suṇāti, gahapati, vāti kasmā paṭhamaṃ gahapatiṃ  niddisati? nihatamānattā ussannattā ca. yebhuyyena hi khattiyakulato pabbajitā jātiṃ nissāya mānaṃ karonti. brāhmaṇakulā  pabbajitā mante nissāya mānaṃ karonti, hīnajaccakulā pabbajitā attano vijātitāya patiṭṭhātuṃ na sakkonti. gahapatidārakā pana kacchehi sedaṃ muñcantehi piṭṭhiyā loṇaṃ pupphamānāya bhūmiṃ kasitvā tādisassa mānassa abhāvato nihatamānadappā honti. te pabbajitvā mānaṃ vā dappaṃ vā akatvā yathābalaṃ buddhavacanaṃ uggahetvā vipassanāya kammaṃ karontā sakkonti arahatte patiṭṭhātuṃ. itarehi ca kulehi nikkhamitvā pabbajitā na bahukā, gahapatikāva bahukā. iti nihatamānattā ussannattā ca paṭhamaṃ gahapatiṃ niddisatīti.
aññatarasmiṃ vāti itaresaṃ vā kulānaṃ aññatarasmiṃ. paccājātoti patijāto. tathāgate saddhaṃ paṭilabhatīti parisuddhaṃ dhammaṃ sutvā dhammasāmimhi tathāgate ‘‘sammāsambuddho vata bhagavā’’ti saddhaṃ paṭilabhati. iti paṭisañcikkhatīti evaṃ paccavekkhati. sambādho gharāvāsoti sacepi saṭṭhihatthe ghare yojanasatantarepi vā dve jāyampatikā vasanti, tathāpi nesaṃ sakiñcanasapalibodhaṭṭhena gharāvāso sambādhova. rajāpathoti rāgarajādīnaṃ uṭṭhānaṭṭhānanti mahāaṭṭhakathāyaṃ vuttaṃ. āgamanapathotipi vaṭṭati. alagganaṭṭhena  abbhokāso viyāti abbhokāso. pabbajito hi kūṭāgāraratanapāsādadevavimānādīsu pihitadvāravātapānesu paṭicchannesu vasantopi neva laggati na sajjati na bajjhati. tena vuttaṃ – ‘‘abbhokāso pabbajjā’’ti. apica sambādho gharāvāso kusalakiriyāya yathāsukhaṃ okāsābhāvato, rajāpatho asaṃvutasaṅkāraṭṭhānaṃ viya rajānaṃ, kilesarajānaṃ sannipātaṭṭhānato. abbhokāso pabbajjā kusalakiriyāya yathāsukhaṃ okāsasabbhāvato.
nayidaṃ sukaraṃ…pe॰… pabbajeyyanti ettha ayaṃ saṅkhepakathā – yadetaṃ sikkhattayabrahmacariyaṃ ekampi divasaṃ akhaṇḍaṃ katvā carimakacittaṃ pāpetabbatāya ekantaparipuṇṇaṃ, ekadivasampi ca kilesamalena amalinaṃ katvā carimakacittaṃ  pāpetabbatāya ekantaparisuddhaṃ, saṅkhalikhitaṃ likhitasaṅkhasadisaṃ dhotasaṅkhasappaṭibhāgaṃ caritabbaṃ. idaṃ na sukaraṃ agāraṃ ajjhāvasatā agāramajjhe vasantena ekantaparipuṇṇaṃ…pe॰… carituṃ. yaṃnūnāhaṃ kese ca massuñca ohāretvā kasāyarasapītatāya kāsāyāni brahmacariyaṃ carantānaṃ anucchavikāni vatthāni acchādetvā paridahitvā  agārasmā nikkhamitvā anagāriyaṃ pabbajeyyanti. ettha ca yasmā agārassa hitaṃ kasivaṇijjādikammaṃ agāriyanti vuccati, tañca pabbajjāya natthi, tasmā pabbajjā anagāriyāti ñātabbā, taṃ anagāriyaṃ. pabbajeyyanti  paṭipajjeyyaṃ.
appaṃ vāti sahassato heṭṭhā bhogakkhandho appo nāma hoti, sahassato paṭṭhāya mahā. ābandhanaṭṭhena ñātiyeva ñātiparivaṭṭo. so vīsatiyā heṭṭhā appo nāma hoti, vīsatiyā paṭṭhāya mahā. bhikkhūnaṃ sikkhāsājīvasamāpannoti yā bhikkhūnaṃ adhisīlasaṅkhātā sikkhā, tañca, yattha cete saha jīvanti, ekajīvikā sabhāgavuttino honti, taṃ bhagavatā paññattasikkhāpadasaṅkhātaṃ sājīvañca tattha sikkhanabhāvena samāpannoti bhikkhūnaṃ sikkhāsājīvasamāpanno. samāpannoti sikkhaṃ paripūrento sājīvañca avītikkamanto hutvā tadubhayaṃ upagatoti attho.
pāṇātipātaṃ pahāyātiādīni vuttatthāneva. imesaṃ bhedāyāti yesaṃ itoti vuttānaṃ santike sutaṃ, tesaṃ bhedāya. bhinnānaṃ vā sandhātāti dvinnaṃ mittānaṃ vā samānupajjhāyakādīnaṃ vā kenacideva kāraṇena bhinnānaṃ ekamekaṃ upasaṅkamitvā ‘‘tumhākaṃ īdise kule jātānaṃ evaṃ bahussutānaṃ idaṃ na yutta’’ntiādīni vatvā sandhānaṃ kattā. anuppadātāti sandhānānuppadātā, dve jane samagge disvā ‘‘tumhākaṃ evarūpe kule jātānaṃ evarūpehi guṇehi samannāgatānaṃ anucchavikameta’’ntiādīni vatvā daḷhīkammaṃ kattāti attho. samaggo ārāmo assāti samaggārāmo. yattha samaggā natthi, tattha vasitumpi na icchatīti attho. samaggarāmotipi pāḷi, ayameva attho. samaggaratoti  samaggesu rato, te pahāya aññattha gantuṃ na icchatīti attho. samagge disvāpi sutvāpi nandatīti samagganandī. samaggakaraṇiṃ vācaṃ bhāsitāti yā  vācā satte samaggeyeva karoti, taṃ sāmaggiguṇaparidīpikameva vācaṃ bhāsati, na itaranti.
nelāti elaṃ vuccati doso, nāssā elanti nelā, niddosāti attho ‘‘nelaṅgo setapacchādo’’ti (udā॰ 65) ettha vuttanelaṃ viya. kaṇṇasukhāti byañjanamadhuratāya kaṇṇānaṃ sukhā, sūcivijjhanaṃ viya kaṇṇasūlaṃ na janeti. atthamadhuratāya sakalasarīre kopaṃ ajanetvā pemaṃ janetīti pemanīyā. hadayaṃ gacchati appaṭihaññamānā sukhena cittaṃ pavisatīti hadayaṅgamā. guṇaparipuṇṇatāya pure bhavāti porī. pure saṃvaḍḍhanārī viya sukumārātipi porī. purassa esātipi porī, nagaravāsīnaṃ kathāti attho. nagaravāsino hi yuttakathā honti, pitimattaṃ pitāti, bhātimattaṃ bhātāti vadanti. evarūpī kathā bahuno janassa kantā hotīti bahujanakantā. kantabhāveneva bahujanassa manāpā cittavuḍḍhikarāti bahujanamanāpā.
kāle  vadatīti kālavādī, vattabbayuttakālaṃ sallakkhetvā vadatīti attho. bhūtaṃ tacchaṃ sabhāvameva vadatīti bhūtavādī. diṭṭhadhammikasamparāyikaatthasannissitameva katvā vadatīti atthavādī. navalokuttaradhammasannissitaṃ katvā vadatīti dhammavādī. saṃvaravinayapahānavinayasannissitaṃ katvā vadatīti vinayavādī. nidhānaṃ vuccati ṭhapanokāso, nidhānamassā atthīti nidhānavatī. hadaye nidhetabbayuttakaṃ vācaṃ bhāsitāti attho. kālenāti evarūpiṃ bhāsamānopi ca ‘‘ahaṃ nidhānavatiṃ vācaṃ bhāsissāmī’’ti na akālena bhāsati, yuttakālaṃ pana avekkhitvāva bhāsatīti attho. sāpadesanti saüpamaṃ, sakāraṇanti attho. pariyantavatinti paricchedaṃ dassetvā, yathāssā paricchedo paññāyati, evaṃ bhāsatīti attho. atthasaṃhitanti anekehipi nayehi vibhajantena pariyādātuṃ asakkuṇeyyatāya atthasampannaṃ bhāsati. yaṃ vā so atthavādī atthaṃ vadati, tena atthena saṃhitattā atthasaṃhitaṃ vācaṃ bhāsati, na aññaṃ nikkhipitvā aññaṃ bhāsatīti vuttaṃ hoti.
bījagāmabhūtagāmasamārambhāti  mūlabījaṃ khandhabījaṃ phaḷubījaṃ aggabījaṃ bījabījanti pañcavidhassa bījagāmassa  ceva yassa kassaci nīlatiṇarukkhādikassa bhūtagāmassa ca samārambhā, chedanabhedanapacanādibhāvena vikopanā paṭiviratoti attho.
ekabhattikoti pātarāsabhattaṃ sāyamāsabhattanti dve bhattāni. tesu pātarāsabhattaṃ antomajjhanhikena paricchinnaṃ, itaraṃ majjhanhikato uddhaṃ antoaruṇena. tasmā antomajjhanhike dasakkhattuṃ bhuñjamānopi ekabhattikova hoti. taṃ sandhāya vuttaṃ ‘‘ekabhattiko’’ti. rattiyā bhojanaṃ ratti, tato uparatoti rattūparato. atikkante majjhanhike yāva sūriyatthaṅgamanā bhojanaṃ vikālabhojanaṃ nāma, tato viratattā virato vikālabhojanā.
jātarūpanti suvaṇṇaṃ. rajatanti kahāpaṇo lohamāsako jatumāsako dārumāsakoti ye vohāraṃ  gacchanti. tassa ubhayassāpi paṭiggahaṇā paṭivirato, neva taṃ uggaṇhāti, na uggaṇhāpeti, na upanikkhittaṃ sādiyatīti attho.
āmakadhaññapaṭiggahaṇāti sālivīhiyavagodhūmakaṅguvarakakudrūsakasaṅkhātassa sattavidhassapi āmakadhaññassa paṭiggahaṇā. na kevalañca etesaṃ paṭiggahaṇameva, āmasanampi bhikkhūnaṃ na vaṭṭatiyeva. āmakamaṃsapaṭiggahaṇāti ettha aññatra odissa anuññātā āmakamaṃsamacchānaṃ paṭiggahaṇameva bhikkhūnaṃ na vaṭṭati, no āmasananti.
itthikumārikapaṭiggahaṇāti ettha itthīti purisantaragatā, itarā kumārikā nāma, tāsaṃ paṭiggahaṇampi āmasanampi akappiyameva. dāsidāsapaṭiggahaṇāti  ettha dāsidāsavaseneva tesaṃ paṭiggahaṇaṃ na vaṭṭati, ‘‘kappiyakārakaṃ dammi, ārāmikaṃ dammī’’ti evaṃ vutte pana vaṭṭati. ajeḷakādīsupi khettavatthupariyosānesu kappiyākappiyanayo vinayavasena upaparikkhitabbo. tattha khettaṃ nāma yasmiṃ pubbaṇṇaṃ ruhati. vatthu nāma yasmiṃ aparaṇṇaṃ ruhati. yattha vā ubhayampi ruhati, taṃ khettaṃ. tadatthāya akatabhūmibhāgo vatthu. khettavatthusīsena cettha vāpi-taḷākādīnipi saṅgahitāneva.
dūteyyaṃ  vuccati dūtakammaṃ gihīnaṃ paṇṇaṃ vā sāsanaṃ vā gahetvā tattha tattha gamanaṃ. pahiṇagamanaṃ vuccati gharā gharaṃ pesitassa khuddakagamanaṃ. anuyogo nāma tadubhayakaraṇaṃ. tasmā duteyyapahiṇagamanānaṃ anuyogoti evamettha attho veditabbo. kayavikkayāti kayā ca vikkayā ca. tulākūṭādīsu kūṭanti vañcanaṃ. tattha tulākūṭaṃ tāva rūpakūṭaṃ, aṅgakūṭaṃ, gahaṇakūṭaṃ, paṭicchannakūṭanti catubbidhaṃ hoti. tattha rūpakūṭaṃ nāma dve tulā samarūpā katvā gaṇhanto mahatiyā gaṇhāti, dadanto khuddikāya deti. aṅgakūṭaṃ nāma gaṇhanto pacchābhāge hatthena tulaṃ akkamati, dadanto pubbabhāge. gahaṇakūṭaṃ nāma gaṇhanto mūle rajjuṃ gaṇhāti, dadanto agge. paṭicchannakūṭaṃ nāma tulaṃ susiraṃ katvā anto ayacuṇṇaṃ pakkhipitvā gaṇhanto taṃ pacchābhāge karoti, dadanto aggabhāge.
kaṃso vuccati suvaṇṇapāti, tāya vañcanaṃ kaṃsakūṭaṃ. kathaṃ? ekaṃ suvaṇṇapātiṃ katvā aññā dve tisso lohapātiyo suvaṇṇavaṇṇā karoti. tato janapadaṃ gantvā kiñcideva aḍḍhakulaṃ  pavisitvā ‘‘suvaṇṇabhājanāni kiṇathā’’ti vatvā agghe pucchite samagghataraṃ dātukāmā honti. tato tehi ‘‘kathaṃ imesaṃ suvaṇṇabhāvo jānitabbo’’ti vutte ‘‘vīmaṃsitvā gaṇhathā’’ti suvaṇṇapātiṃ pāsāṇe ghaṃsitvā sabbapātiyo datvā gacchati.
mānakūṭaṃ nāma hadayabheda-sikhābheda-rajjubhedavasena tividhaṃ hoti. tattha hadayabhedo sappitelādiminanakāle labbhati. tāni hi gaṇhanto heṭṭhāchiddena mānena ‘‘saṇikaṃ āsiñcā’’ti vatvā attano bhājane bahuṃ paggharāpetvā gaṇhāti, dadanto chiddaṃ pidhāya sīghaṃ pūretvā deti. sikhābhedo tilataṇḍulādiminanakāle labbhati. tāni hi gaṇhanto saṇikaṃ sikhaṃ ussāpetvā gaṇhāti, dadanto vegena pūretvā sikhaṃ chindanto deti. rajjubhedo khettavatthuminanakāle labbhati. lañjaṃ alabhantā hi khettaṃ amahantampi mahantaṃ katvā minanti.
ukkoṭanādīsu ukkoṭananti sāmike assāmike kātuṃ lañjaggahaṇaṃ. vañcananti tehi tehi upāyehi paresaṃ vañcanaṃ. tatridamekaṃ vatthu  – eko  kira luddako migañca migapotakañca gahetvā āgacchati. tameko dhutto ‘‘kiṃ bho migo agghati, kiṃ migapotako’’ti āha. ‘‘migo dve kahāpaṇe, migapotako eka’’nti ca vutte ekaṃ kahāpaṇaṃ datvā migapotakaṃ gahetvā thokaṃ gantvā nivatto ‘‘na me bho migapotakenattho, migaṃ me dehī’’ti āha. tena hi dve kahāpaṇe dehīti. so āha – ‘‘nanu te bho mayā paṭhamaṃ eko kahāpaṇo dinno’’ti? āma dinnoti. imampi migapotakaṃ gaṇha, evaṃ so ca kahāpaṇo ayañca kahāpaṇagghanako migapotako’’ti dve kahāpaṇā bhavissantīti. so ‘‘kāraṇaṃ vadatī’’ti sallakkhetvā migapotakaṃ gahetvā migaṃ adāsīti. nikatīti yogavasena vā māyāvasena vā apāmaṅgaṃ pāmaṅganti, amaṇiṃ maṇinti, asuvaṇṇaṃ suvaṇṇanti katvā patirūpakena vañcanaṃ. sāciyogoti kuṭilayogo. etesaṃyeva ukkoṭanādīnametaṃ nāmaṃ. tasmā ukkoṭanasāciyogo vañcanasāciyogo nikatisāciyogoti evamettha attho daṭṭhabbo. keci aññaṃ dassetvā aññassa parivattanaṃ sāciyogoti vadanti, taṃ pana vañcaneneva saṅgahitaṃ.
chedanādīsu chedananti hatthacchedanādi. vadhoti māraṇaṃ. bandhoti rajjubandhanādīhi bandhanaṃ. viparāmosoti himaviparāmoso, gumbaviparāmosoti duvidho. yaṃ himapātasamaye himena paṭicchannā hutvā maggappaṭipannaṃ janaṃ musanti, ayaṃ himaviparāmoso. yaṃ gumbādīhi paṭicchannā  musanti, ayaṃ gumbaviparāmoso. ālopo vuccati gāmanigamādīnaṃ vilopakaraṇaṃ. sahasākāroti  sāhasikakiriyā, gehaṃ pavisitvā manussānaṃ ure satthaṃ ṭhapetvā icchitabhaṇḍaggahaṇaṃ. evametasmā chedana…pe॰… sahasākārā paṭivirato hoti.
so santuṭṭho hotīti svāyaṃ bhikkhu heṭṭhā vuttena catūsu paccayesu dvādasavidhena itarītarapaccayasantosena samannāgato hoti. iminā pana dvādasavidhena itarītarapaccayasantosena samannāgatassa bhikkhuno aṭṭha parikkhārā vaṭṭanti – tīṇi cīvarāni, patto, dantakaṭṭhacchedanavāsi, ekā sūci, kāyabandhanaṃ parissāvananti. vuttampi cetaṃ –
‘‘ticīvarañca  patto ca, vāsi sūci ca bandhanaṃ.
parissāvanena aṭṭhete, yuttayogassa bhikkhuno’’ti..
te sabbe kāyaparihārikāpi honti, kucchiparihārikāpi. kathaṃ? ticīvaraṃ tāva nivāsetvā pārupitvā ca vicaraṇakāle kāyaṃ pariharati posetīti kāyaparihārikaṃ hoti. cīvarakaṇṇena udakaṃ parissāvetvā pivanakāle, khāditabbaphalāphalaṃ gahaṇakāle ca kucchiṃ pariharati posetīti kucchiparihārikaṃ hoti. pattopi tena udakaṃ uddharitvā nhānakāle kuṭiparibhaṇḍakaraṇakāle ca kāyaparihāriko hoti, āhāraṃ gahetvā bhuñjanakāle kucchiparihāriko. vāsipi tāya dantakaṭṭhacchedanakāle mañcapīṭhānaṃ aṅgapādacīvarakuṭidaṇḍakasajjanakāle ca kāyaparihārikā hoti, ucchucchedananāḷikerāditacchanakāle  kucchiparihārikā. sūcipi cīvarasibbanakāle kāyaparihārikā hoti, pūvaṃ vā phalaṃ vā vijjhitvā khādanakāle kucchiparihārikā. kāyabandhanaṃ bandhitvā vicaraṇakāle kāyaparihārikaṃ, ucchuādīni bandhitvā gahaṇakāle kucchiparihārikaṃ. parissāvanaṃ tena udakaṃ parissāvetvā nhānakāle senāsanaparibhaṇḍakaraṇakāle ca kāyaparihārikaṃ, pānīyapānakaparissāvanakāle teneva tilataṇḍulaputhukādīni gahetvā khādanakāle ca kucchiparihārikaṃ. ayaṃ tāva aṭṭhaparikkhārikassa parikkhāramattā.
navaparikkhārikassa pana seyyaṃ pavisantassa tatraṭṭhakapaccattharaṇaṃ vā kuñcikā vā vaṭṭati. dasaparikkhārikassa nisīdanaṃ vā cammakhaṇḍaṃ vā vaṭṭati. ekādasaparikkhārikassa kattarayaṭṭhi  vā telanāḷikā vā vaṭṭati. dvādasaparikkhārikassa chattaṃ vā upāhanaṃ vā vaṭṭati. etesu ca aṭṭhaparikkhārikova santuṭṭho, itare asantuṭṭhā mahicchā mahābhārāti na vattabbā. etepi appicchāva santuṭṭhāva subharāva sallahukavuttinova. bhagavā pana na imaṃ suttaṃ tesaṃ vasena kathesi, aṭṭhaparikkhārikassa vasena kathesi. so hi khuddakavāsiñca sūciñca parissāvane pakkhipitvā pattassa anto ṭhapetvā pattaṃ aṃsakūṭe laggetvā ticīvaraṃ kāyappaṭibaddhaṃ katvā yenicchakaṃ sukhaṃ pakkamati, paṭinivattitvā gahetabbaṃ nāmassa  na hoti. iti imassa bhikkhuno  sallahukavuttitaṃ dassento bhagavā santuṭṭho hoti kāyaparihārikena cīvarenātiādimāha.
tattha kāyaparihārikenāti kāyapariharaṇamattakena. kucchiparihārikenāti kucchipariharaṇamattakena. samādāyeva pakkamatīti taṃ aṭṭhaparikkhāramattakaṃ sabbaṃ gahetvāva kāyappaṭibaddhaṃ katvāva gacchati, ‘‘mama vihāro pariveṇaṃ upaṭṭhāko’’tissa saṅgo vā bandho vā na hoti. so jiyā mutto saro viya, yūthā apakkanto mattahatthī viya icchiticchitaṃ senāsanaṃ, vanasaṇḍaṃ, rukkhamūlaṃ, navaṃ pabbhāraṃ paribhuñjanto eko tiṭṭhati, eko nisīdati, sabbiriyāpathesu eko adutiyo.
‘‘cātuddiso appaṭigho ca hoti,
santussamāno itarītarena.
parissayānaṃ sahitā achambhī,
eko care khaggavisāṇakappo’’ti.. (su॰ ni॰ 42; cūḷani॰ khaggavisāṇasuttaniddeso 128) –
evaṃ vaṇṇitaṃ khaggavisāṇakappataṃ āpajjati.
idāni tamatthaṃ upamāya sādhento seyyathāpītiādimāha. tattha pakkhī sakuṇoti pakkhayutto sakuṇo. ḍetīti uppatati. ayaṃ panettha saṅkhepattho – sakuṇā nāma ‘‘asukasmiṃ padese rukkho paripakkaphalo’’ti ñatvā nānādisāhi āgantvā nakhapakkhatuṇḍādīhi  tassa phalāni vijjhantā vidhunantā khādanti, ‘‘idaṃ ajjatanāya, idaṃ svātanāya bhavissatī’’ti nesaṃ  na hoti. phale pana khīṇe neva rukkhassa ārakkhaṃ ṭhapenti, na tattha pakkhaṃ vā pattaṃ vā nakhaṃ vā tuṇḍaṃ vā ṭhapenti, atha kho tasmiṃ rukkhe anapekkhā hutvā yo yaṃ disābhāgaṃ icchati, so tena sapattabhārova uppatitvā gacchati. evameva ayaṃ bhikkhu nissaṅgo nirapekkhoyeva pakkamati, samādāyeva pakkamati. ariyenāti niddosena. ajjhattanti sake attabhāve. anavajjasukhanti niddosasukhaṃ.
so cakkhunā rūpaṃ disvāti so iminā ariyena sīlakkhandhena samannāgato bhikkhu cakkhuviññāṇena rūpaṃ passitvāti attho. sesapadesupi  yaṃ vattabbaṃ siyā, taṃ sabbaṃ visuddhimagge (visuddhi॰ 1.15) vuttaṃ. abyāsekasukhanti kilesehi anāsittasukhaṃ, avikiṇṇasukhantipi vuttaṃ. indriyasaṃvarasukhaṃ hi diṭṭhādīsu diṭṭhamattādivasena pavattatāya avikiṇṇaṃ hoti.
so abhikkante paṭikkanteti so manacchaṭṭhānaṃ indriyānaṃ saṃvarena samannāgato bhikkhu imesu abhikkantapaṭikkantādīsu sattasu ṭhānesu satisampajaññavasena sampajānakārī hoti. tattha abhikkantanti purato gamanaṃ. paṭikkantanti pacchāgamanaṃ.
sampajānakārī  hotīti sātthakasampajaññaṃ, sappāyasampajaññaṃ, gocarasampajaññaṃ, asammohasampajaññanti imesaṃ catunnaṃ satisampayuttānaṃ sampajaññānaṃ vasena satiṃ upaṭṭhapetvā ñāṇena paricchinditvāyeva tāni abhikkantapaṭikkantāni karoti. sesapadesupi eseva nayo. ayamettha saṅkhepo, vitthāro pana icchantena dīghanikāye sāmaññaphalavaṇṇanāto vā majjhimanikāye satipaṭṭhānavaṇṇanāto vā gahetabbo.
so iminā cātiādinā kiṃ dasseti? araññavāsassa paccayasampattiṃ dasseti. yassa hi ime cattāro paccayā natthi, tassa araññavāso na ijjhati, tiracchānagatehi vā vanacarakehi vā saddhiṃ vatthabbataṃ āpajjati. araññe adhivatthā devatā ‘‘kiṃ evarūpassa pāpabhikkhuno araññavāsenā’’ti bheravasaddaṃ sāventi, hatthehi sīsaṃ paharitvā palāyanākāraṃ karonti. ‘‘asuko bhikkhu araññaṃ pavisitvā idañcidañca pāpakammamakāsī’’ti ayaso pattharati. yassa panete cattāro paccayā atthi, tassa araññavāso ijjhati. so hi attano sīlaṃ  paccavekkhanto kiñci kāḷakaṃ vā tilakaṃ vā apassanto pītiṃ uppādetvā taṃ khayato vayato sammasanto ariyabhūmiṃ okkamati. araññe adhivatthā devatā attamanā vaṇṇaṃ bhāsanti. itissa udake pakkhittatelabindu viya yaso vitthāriko hoti.
tattha vivittanti suññaṃ, appasaddaṃ, appanigghosanti attho. etadeva hi sandhāya vibhaṅge ‘‘vivittanti santike cepi  senāsanaṃ hoti, tañca anākiṇṇaṃ gahaṭṭhehi pabbajitehi, tena taṃ vivitta’’nti (vibha॰ 526) vuttaṃ. seti ceva āsati ca etthāti senāsanaṃ. mañcapīṭhānametaṃ adhivacanaṃ. tenāha – ‘‘senāsananti  mañcopi senāsanaṃ, pīṭhampi, bhisipi, bimbohanampi, vihāropi, aḍḍhayogopi, pāsādopi, hammiyampi, guhāpi, aṭṭopi, māḷopi, leṇampi, veḷugumbopi, rukkhamūlampi, maṇḍapopi senāsanaṃ, yattha vā pana bhikkhū paṭikkamanti, sabbametaṃ senāsana’’nti (vibha॰ 527). apica vihāro, aḍḍhayogo, pāsādo, hammiyaṃ, guhāti idaṃ vihārasenāsanaṃ nāma. mañco, pīṭhaṃ, bhisi, bimbohananti idaṃ mañcapīṭhasenāsanaṃ nāma. cimilikā, cammakhaṇḍo, tiṇasanthāro, paṇṇasanthāroti idaṃ santhatasenāsanaṃ nāma. yattha vā pana bhikkhū paṭikkamantīti etaṃ okāsasenāsanaṃ nāmāti evaṃ catubbidhaṃ senāsanaṃ hoti. taṃ sabbampi senāsanaggahaṇena gahitameva.
imassa pana sakuṇasadisassa cātuddisassa bhikkhuno anucchavikaṃ dassento araññaṃ rukkhamūlantiādimāha. tattha araññanti ‘‘nikkhamitvā bahi indakhīlā sabbametaṃ arañña’’nti (vibha॰ 529) ‘‘idaṃ bhikkhunīnaṃ vasena āgataṃ araññaṃ. ‘‘āraññakaṃ nāma senāsanaṃ pañcadhanusatikaṃ pacchima’’nti (pārā॰ 654) idaṃ pana imassa bhikkhuno anurūpaṃ. tassa lakkhaṇaṃ visuddhimagge dhutaṅganiddese vuttaṃ. rukkhamūlanti  yaṃkiñci sītacchāyaṃ vivittaṃ rukkhamūlaṃ. pabbatanti selaṃ. tattha hi udakasoṇḍīsu udakakiccaṃ katvā sītāya rukkhacchāyāya nisinnassa nānādisāsu khāyamānāsu sītena vātena bījiyamānassa cittaṃ ekaggaṃ hoti. kandaranti kaṃ vuccati udakaṃ, tena dāritaṃ udakabhinnaṃ pabbatapadesaṃ, yaṃ nitambantipi nadīnikuñjantipi vadanti. tattha hi rajatapaṭṭasadisā vālikā hoti, matthake maṇivitānaṃ viya vanagahanaṃ, maṇikkhandhasadisaṃ udakaṃ sandati. evarūpaṃ kandaraṃ oruyha pānīyaṃ pivitvā gattāni sītāni katvā vālikaṃ ussāpetvā paṃsukūlacīvaraṃ paññāpetvā nisinnassa samaṇadhammaṃ karoto cittaṃ ekaggaṃ hoti. giriguhanti dvinnaṃ pabbatānaṃ antaraṃ, ekasmiṃyeva  vā umaṅgasadisaṃ mahāvivaraṃ. susānalakkhaṇaṃ visuddhimagge (visuddhi॰ 1.34) vuttaṃ. vanapatthanti gāmantaṃ atikkamitvā manussānaṃ anupacāraṭṭhānaṃ, yattha na kasanti na vapanti. tenevāha – ‘‘vanapatthanti dūrānametaṃ senāsanānaṃ adhivacana’’ntiādi. abbhokāsanti acchannaṃ. ākaṅkhamāno panettha cīvarakuṭiṃ katvā vasati. palālapuñjanti  palālarāsiṃ. mahāpalālapuñjato hi palālaṃ nikkaḍḍhitvā pabbhāraleṇasadise ālaye karonti, gacchagumbādīnampi upari palālaṃ pakkhipitvā heṭṭhā nisinnā samaṇadhammaṃ karonti. taṃ sandhāyetaṃ vuttaṃ.
pacchābhattanti bhattassa pacchato. piṇḍapātapaṭikkantoti piṇḍapātapariyesanato paṭikkanto. pallaṅkanti samantato ūrubaddhāsanaṃ. ābhujitvāti bandhitvā. ujuṃ kāyaṃ paṇidhāyāti uparimasarīraṃ ujukaṃ ṭhapetvā aṭṭhārasa piṭṭhikaṇṭake koṭiyā koṭiṃ paṭipādetvā. evañhi nisinnassa cammamaṃsanhārūni na paṇamanti. athassa yā tesaṃ paṇamanapaccayā khaṇe khaṇe vedanā uppajjeyyuṃ, tā na uppajjanti. tāsu na uppajjamānāsu cittaṃ ekaggaṃ hoti, kammaṭṭhānaṃ na paripatati, vuddhiṃ phātiṃ upagacchati. parimukhaṃ satiṃ upaṭṭhapetvāti kammaṭṭhānābhimukhaṃ satiṃ ṭhapayitvā, mukhasamīpe vā katvāti attho. teneva vibhaṅge vuttaṃ – ‘‘ayaṃ sati upaṭṭhitā hoti sūpaṭṭhitā nāsikagge vā mukhanimitte vā. tena vuccati parimukhaṃ satiṃ upaṭṭhapetvā’’ti (vibha॰ 537). atha vā ‘‘parīti pariggahaṭṭho. mukhanti niyyānaṭṭho. satīti upaṭṭhānaṭṭho. tena vuccati – ‘parimukhaṃ sati’’’nti evaṃ paṭisambhidāyaṃ (paṭi॰ ma॰ 1.164) vuttanayena panettha attho daṭṭhabbo. tatrāyaṃ saṅkhepo ‘‘pariggahitaniyyānaṃ satiṃ katvā’’ti.
abhijjhaṃ loketi ettha lujjana-palujjanaṭṭhena pañcupādānakkhandhā  loko. tasmā pañcasu upādānakkhandhesu rāgaṃ pahāya kāmacchandaṃ vikkhambhetvāti ayamettha attho. vigatābhijjhenāti vikkhambhanavasena pahīnattā vigatābhijjhena, na cakkhuviññāṇasadisenāti attho. abhijjhāya cittaṃ parisodhetīti abhijjhāto cittaṃ parimoceti, yathā naṃ sā muñcati ceva muñcitvā ca na puna gaṇhāti, evaṃ karotīti attho. byāpādapadosaṃ pahāyātiādīsupi eseva nayo. byāpajjati iminā cittaṃ pūtikummāsādayo viya purimapakatiṃ pajahatīti byāpādo. vikārappattiyā padussati, paraṃ vā padūseti vināsetīti padoso. ubhayampetaṃ kodhasseva adhivacanaṃ. thinaṃ cittagelaññaṃ, middhaṃ cetasikagelaññaṃ. thinañca middhañca thinamiddhaṃ. ālokasaññīti rattimpi divāpi diṭṭhaālokasañjānanasamatthāya vigatanīvaraṇāya parisuddhāya saññāya samannāgato. sato sampajānoti satiyā ca ñāṇena ca samannāgato. idaṃ ubhayaṃ ālokasaññāya upakārakattā vuttaṃ. uddhaccañca kukkuccañca uddhaccakukkuccaṃ. tiṇṇavicikicchoti vicikicchaṃ taritvā atikkamitvā ṭhito. ‘‘kathamidaṃ kathamida’’nti evaṃ nappavattatīti akathaṃkathī. kusalesu dhammesūti anavajjesu dhammesu. ‘‘ime nu kho kusalā, kathamime kusalā’’ti evaṃ na vicikicchati na kaṅkhatīti attho. ayamettha  saṅkhepo. imesu pana nīvaraṇesu vacanatthalakkhaṇādibhedato yaṃ vattabbaṃ siyā, taṃ visuddhimagge (visuddhi॰ 1.71-72) vuttaṃ. paññāya dubbalīkaraṇeti yasmā ime pañca nīvaraṇā uppajjamānā anuppannāya lokiyalokuttarāya paññāya uppajjituṃ na denti, uppannāpi aṭṭha samāpattiyo pañca vā abhiññā ucchinditvā pātenti. tasmā paññāya dubbalīkaraṇāti vuccanti. vivicceva kāmehītiādīni visuddhimagge vitthāritāni.
ime āsavātiādi aparenāpi pariyāyena catusaccappakāsanatthaṃ vuttaṃ. nāparaṃ itthattāyāti pajānātīti ettāvatā heṭṭhā tīhi aṅgehi bāhirasamayassa nipphalabhāvaṃ dassetvā catutthena aṅgena attano sāsanassa gambhīrabhāvaṃ pakāsetvā desanāya arahattena kūṭaṃ gaṇhi. idāni desanaṃ appento evaṃ kho, bhikkhavetiādimāha.
9. taṇhāsuttavaṇṇanā
199. navame jālininti jālasadisaṃ. yathā hi jālaṃ samantato saṃsibbitaṃ ākulabyākulaṃ, evaṃ taṇhāpīti jālasadisattā jālinīti vuttā. tayo vā bhave ajjhottharitvā ṭhitāya etissā tattha tattha attano koṭṭhāsabhūtaṃ jālaṃ atthītipi jālinī. saritanti tattha tattha saritvā saṃsaritvā ṭhitaṃ. visaṭanti patthaṭaṃ vikkhittaṃ. visattikanti tattha tattha visattaṃ laggaṃ lagitaṃ. apica  ‘‘visamūlāti visattikā. visaphalāti visattikā’’tiādināpi (mahāni॰ 3; cūḷani॰ mettagūmāṇavapucchāniddeso 22) nayenettha attho daṭṭhabbo. uddhastoti upari dhaṃsito. pariyonaddhoti samantā veṭhito. tantākulakajātoti tantaṃ viya ākulajāto. yathā nāma dunnikkhittaṃ mūsikacchinnaṃ pesakārānaṃ tantaṃ tahiṃ tahiṃ ākulaṃ  hoti, ‘‘idaṃ aggaṃ idaṃ mūla’’nti aggena vā aggaṃ, mūlena vā mūlaṃ samānetuṃ dukkaraṃ hoti, evaṃ sattā imāya taṇhāya  pariyonaddhā ākulabyākulā na sakkonti attano nissaraṇamaggaṃ ujuṃ kātuṃ. gulāguṇṭhikajātoti gulāguṇṭhikaṃ vuccati pesakārakañjiyasuttaṃ. gulā nāma sakuṇikā, tassā kulāvakotipi eke. yathā tadubhayampi ākulaṃ aggena vā aggaṃ, mūlena vā mūlaṃ samānetuṃ dukkaranti purimanayeneva yojetabbaṃ. muñjapabbajabhūtoti muñjatiṇaṃ viya pabbajatiṇaṃ viya ca bhūto, tādiso jāto. yathā tāni tiṇāni koṭṭetvā katarajjuṃ jiṇṇakāle katthaci patitaṃ gahetvā tesaṃ tiṇānaṃ ‘‘idaṃ aggaṃ idaṃ mūla’’nti aggena vā aggaṃ, mūlena vā mūlaṃ samānetuṃ dukkaraṃ. tampi ca paccattapurisakāre ṭhatvā sakkā bhaveyya ujuṃ kātuṃ, ṭhapetvā pana bodhisatte añño satto attano dhammatāya taṇhājālaṃ padāletvā attano nissaraṇamaggaṃ ujuṃ kātuṃ samattho nāma natthi. evamayaṃ loko taṇhājālena pariyonaddho apāyaṃ duggatiṃ vinipātaṃ saṃsāraṃ nātivattati. tattha  apāyoti niraya-tiracchānayoni-pettivisaya-asurakāyā. sabbepi hi te vaḍḍhisaṅkhātassa āyassa abhāvato apāyāti vuccanti. tathā dukkhassa gatibhāvato duggati. sukhasamussayato vinipatitattā vinipāto. itaro pana –
‘‘khandhānañca paṭipāṭi, dhātuāyatanāna ca.
abbocchinnaṃ vattamānā, saṃsāroti pavuccati..
taṃ sabbaṃ nātivattati nātikkamati, atha kho cutito paṭisandhiṃ paṭisandhito cutinti evaṃ punappunaṃ cutipaṭisandhiyo gaṇhamāno tīsu bhavesu catūsu yonīsu pañcasu gatīsu sattasu viññāṇaṭṭhitīsu navasu sattāvāsesu mahāsamudde vātakkhittanāvā viya yante yuttagoṇo viya ca paribbhamatiyeva.
ajjhattikassa upādāyāti ajjhattikaṃ khandhapañcakaṃ upādāya. idañhi upayogatthe sāmivacanaṃ. bāhirassa upādāyāti bāhiraṃ khandhapañcakaṃ upādāya, idampi upayogatthe sāmivacanaṃ. asmīti, bhikkhave, satīti, bhikkhave, yadetaṃ ajjhattaṃ khandhapañcakaṃ upādāya taṇhāmānadiṭṭhivasena samūhaggāhato asmīti hoti, tasmiṃ satīti attho. itthasmīti hotītiādīsu pana evaṃ samūhato ahanti gahaṇe sati tato anupanidhāya  ca upanidhāya cāti  dvidhā gahaṇaṃ hoti. tattha anupanidhāyāti aññaṃ ākāraṃ anupagamma  sakabhāvameva ārammaṇaṃ katvā itthasmīti hoti, khattiyādīsu idaṃpakāro ahanti evaṃ taṇhāmānadiṭṭhivasena hotīti attho. idaṃ tāva anupanidhāya gahaṇaṃ. upanidhāya gahaṇaṃ pana duvidhaṃ hoti samato ca asamato ca. taṃ dassetuṃ evaṃsmīti aññathāsmīti ca vuttaṃ. tattha evaṃsmīti idaṃ samato upanidhāya gahaṇaṃ, yathāyaṃ khattiyo yathāyaṃ brāhmaṇo, evamahampīti attho. aññathāsmīti idaṃ pana asamato gahaṇaṃ, yathāyaṃ khattiyo yathāyaṃ brāhmaṇo, tato aññathā ahaṃ, hīno vā adhiko vāti attho. imāni tāva paccuppannavasena cattāri taṇhāvicaritāni.
asasmīti satasmīti imāni pana dve yasmā atthīti asaṃ, niccassetaṃ adhivacanaṃ. sīdatīti sataṃ, aniccassetaṃ adhivacanaṃ. tasmā sassatucchedavasena vuttānīti veditabbāni. ito parāni santi evamādīni cattāri saṃsayaparivitakkavasena vuttāni. santi hotīti evamādīsu ahaṃ siyanti hotīti evamattho veditabbo. adhippāyo panettha purimacatukke vuttanayeneva gahetabbo. apihaṃ santiādīni pana cattāri api nāma ahaṃ bhaveyyanti evaṃ patthanākappanavasena vuttāni. tānipi purimacatukke vuttanayeneva veditabbāni. bhavissantiādīni  pana cattāri anāgatavasena vuttāni. tesampi purimacatukke vuttanayeneva attho veditabbo. evamete –
‘‘dve diṭṭhisīsā sīsaññe, cattāro sīsamūlakā.
tayo tayoti etāni, aṭṭhārasa vibhāvaye..
etesu hi asasmi, satasmīti ete dve diṭṭhisīsā nāma. asmi, santi, apihaṃ santi, bhavissanti ete cattāro suddhasīsā eva. itthasmītiādayo tayo tayoti dvādasa sīsamūlakā nāmāti evamete dve diṭṭhisīsā cattāro suddhasīsā dvādasa sīsamūlakāti aṭṭhārasa taṇhāvicaritadhammā veditabbā. imāni tāva ajjhattikassa upādāya aṭṭhārasa taṇhāvicaritāni. bāhirassa upādāya taṇhāvicaritesupi eseva  nayo. imināti iminā rūpena vā…pe॰… viññāṇena vāti esa viseso veditabbo. sesaṃ tādisameva.
iti evarūpāni atītāni chattiṃsāti ekamekassa puggalassa atīte addhani chattiṃsa. anāgatāni  chattiṃsāti ekamekasseva puggalassa ca anāgate addhani chattiṃsa. paccuppannāni chattiṃsāti ekassa vā puggalassa yathāsambhavato bahūnaṃ vā paccuppanne addhani chattiṃsāva. sabbasattānaṃ pana niyameneva atīte addhani chattiṃsa, anāgate chattiṃsa, paccuppanne chattiṃsa. anantā hi asadisataṇhāmānadiṭṭhibhedā sattā. aṭṭhasataṃ  taṇhāvicaritaṃ hontīti ettha pana aṭṭhasatasaṅkhātaṃ taṇhāvicaritaṃ hotīti evamattho daṭṭhabbo.
10. pemasuttavaṇṇanā
200. dasame na ussenetīti diṭṭhivasena na ukkhipati. na paṭisenetīti paṭiviruddho hutvā kalahabhaṇḍanavasena na ukkhipati. na dhūpāyatīti ajjhattikassa upādāya taṇhāvicaritavasena na dhūpāyati. na pajjalatīti bāhirassa upādāya taṇhāvicaritavasena na pajjalati. na sampajjhāyatīti asmimānavasena na sampajjhāyati. sesaṃ pāḷinayeneva veditabbaṃ. imasmiṃ sutte vaṭṭavivaṭṭaṃ kathitanti.
mahāvaggo pañcamo.

catutthapaṇṇāsakaṃ niṭṭhitaṃ.


5. pañcamapaṇṇāsakaṃ

(21) 1. sappurisavaggo
1-6. sikkhāpadasuttavaṇṇanā
201. pañcamassa  paṭhame asappurisanti lāmakapurisaṃ tucchapurisaṃ mūḷhapurisaṃ avijjāya andhīkataṃ bālaṃ. asappurisataranti atirekena asappurisaṃ. itare dve vuttapaṭipakkhavasena veditabbā. sesamettha uttānatthameva. yathā cettha, evaṃ ito paresu pañcasu. etesu hi paṭhamaṃ pañcaveravasena desitaṃ, dutiyaṃ assaddhammavasena, tatiyaṃ kāyavacīdvāravasena, catutthaṃ manodvāravasena, pañcamaṃ aṭṭhamicchattavasena, chaṭṭhaṃ dasamicchattavasena.
7-10. pāpadhammasuttacatukkavaṇṇanā
207-210. sattame  pāpanti lāmakaṃ saṃkiliṭṭhapuggalaṃ. kalyāṇanti bhaddakaṃ anavajjapuggalaṃ. sesamettha uttānatthameva. aṭṭhamepi eseva nayo. navame pāpadhammanti lāmakadhammaṃ. kalyāṇadhammanti anavajjadhammaṃ. sesamettha uttānatthameva. dasamepi eseva nayo. imasmiṃ vagge dasasupi suttesu agāriyappaṭipadā kathitā. sacepi sotāpannasakadāgāmino honti, vaṭṭatiyevāti.
sappurisavaggo paṭhamo.


(22) 2. parisāvaggo
1. parisāsuttavaṇṇanā
211. dutiyassa  paṭhame parisaṃ dūsentīti parisadūsanā. parisaṃ sobhentīti parisasobhanā.
2. diṭṭhisuttavaṇṇanā
212. dutiye manoduccarite pariyāpannāpi micchādiṭṭhi mahāsāvajjatāya visuṃ vuttā, tassā ca paṭipakkhavasena sammādiṭṭhi.
3. akataññutāsuttavaṇṇanā
213. tatiye  akataññutā akataveditāti akataññutāya akataveditāya. ubhayampetaṃ atthato ekameva. sukkapakkhepi eseva nayo.
4-7. pāṇātipātīsuttādivaṇṇanā
214-217. catutthaṃ catunnaṃ kammakilesānaṃ tappaṭipakkhassa ca vasena vuttaṃ, pañcamaṃ sukkapakkhānaṃ ādito catunnaṃ micchattānaṃ vasena, chaṭṭhaṃ avasesānaṃ catunnaṃ, sattamaṃ anariyavohāraariyavohārānaṃ. tathā  aṭṭhamanavamadasamāni sappaṭipakkhānaṃ assaddhammānaṃ vasena vuttāni. sabbasuttesu pana sukkapakkhadhammā lokiyalokuttaramissakāva kathitā. navasu suttesu kiñcāpi ‘‘sagge’’ti vuttaṃ, tayo pana maggā tīṇi ca phalāni labbhantiyevāti.
parisāvaggo dutiyo.


(23) 3. duccaritavaggavaṇṇanā
221-231. tatiyassa  paṭhamādīni uttānatthāneva. dasame yo cintetvā kabyaṃ karoti, ayaṃ cintākavi nāma. yo sutvā karoti, ayaṃ sutakavi nāma. yo ekaṃ atthaṃ nissāya karoti, ayaṃ atthakavi nāma. yo taṅkhaṇaññeva vaṅgīsatthero viya attano paṭibhānena karoti, ayaṃ paṭibhānakavi nāmāti.
duccaritavaggo tatiyo.


(24) 4. kammavaggo
1. saṃkhittasuttavaṇṇanā
232. catutthassa  paṭhame kaṇhanti kāḷakaṃ dasaakusalakammapathakammaṃ. kaṇhavipākanti apāye nibbattanato kāḷakavipākaṃ. sukkanti paṇḍarakaṃ kusalakammapathakammaṃ. sukkavipākanti sagge nibbattanato paṇḍarakavipākaṃ. kaṇhasukkanti missakakammaṃ. kaṇhasukkavipākanti  sukhadukkhavipākaṃ. missakakammañhi katvā akusalena tiracchānayoniyaṃ maṅgalahatthiṭṭhānādīsu uppanno kusalena pavatte sukhaṃ vediyati. kusalena rājakulepi nibbatto akusalena pavatte dukkhaṃ vediyati. akaṇhaṃ asukkanti kammakkhayakaraṃ catumaggañāṇaṃ adhippetaṃ. tañhi yadi kaṇhaṃ bhaveyya, kaṇhavipākaṃ dadeyya. yadi sukkaṃ bhaveyya, sukkavipākaṃ dadeyya. ubhayavipākassa pana appadānato akaṇhaṃ asukkanti ayamettha attho.
2. vitthārasuttavaṇṇanā
233. dutiye sabyābajjhanti sadosaṃ. kāyasaṅkhāranti kāyadvāracetanaṃ. abhisaṅkharotīti āyūhati sampiṇḍeti. sesadvayepi eseva nayo. sabyābajjhaṃ lokanti sadukkhaṃ lokaṃ. sabyābajjhā phassāti sadukkhā vipākaphassā. sabyābajjhaṃ vedanaṃ vediyatīti sābādhaṃ vipākavedanaṃ vediyati. ekantadukkhanti ekanteneva dukkhaṃ, na sukhasammissaṃ. seyyathāpi sattā nerayikāti ettha seyyathāpīti nidassanatthe nipāto. tena kevalaṃ nerayikasatte dasseti, aññe pana taṃsarikkhakā nāma natthi. iminā upāyena sabbattha attho veditabbo. seyyathāpi manussātiādīsu pana manussānaṃ tāva kālena sukhā vedanā uppajjati, kālena dukkhā vedanā. ekacce  ca devāti ettha pana kāmāvacaradevā daṭṭhabbā. tesañhi mahesakkhatarā devatā disvā nisinnāsanato vuṭṭhānaṃ, pārutaüttarāsaṅgassa otāraṇaṃ, añjalipaggaṇhanantiādīnaṃ vasena kālena dukkhaṃ uppajjati, dibbasampattiṃ anubhavantānaṃ kālena sukhaṃ. ekacce ca vinipātikāti ettha vemānikapetā daṭṭhabbā. te nirantarameva ekasmiṃ kāle sukhaṃ, ekasmiṃ kāle  dukkhaṃ vediyanti. nāgasupaṇṇahatthiassādayo pana manussā viya vokiṇṇasukhadukkhāva honti. pahānāya yā cetanāti ettha vivaṭṭagāminī maggacetanā veditabbā. sā hi kammakkhayāya saṃvattatīti.
3. soṇakāyanasuttavaṇṇanā
234. tatiye  sikhāmoggallānoti sīsamajjhe ṭhitāya mahatiyā sikhāya samannāgato moggallānagotto brāhmaṇo. purimānīti atītānantaradivasato paṭṭhāya purimāni, dutiyādito paṭṭhāya purimatarāni veditabbāni. soṇakāyanoti tasseva antevāsiko. kammasaccāyaṃ bho lokoti bho ayaṃ loko kammasabhāvo. kammasamārambhaṭṭhāyīti kammasamārambhena tiṭṭhati. kammaṃ āyūhantova tiṭṭhati, anāyūhanto ucchijjatīti dīpeti. sesaṃ heṭṭhā vuttanayameva.
4-9. sikkhāpadasuttādivaṇṇanā
235. catutthādīnipi uttānatthāneva. maggaṅgesu pana yasmā satiyā upaṭṭhapetvā paññāya paricchindati, tasmā ubhayameva kammaṃ. sesā aṅgāneva honti, no kammanti  vuttaṃ. bojjhaṅgesupi eseva nayo. abhidhamme pana sabbampetaṃ avisesena cetanāsampayuttakammanteva vaṇṇitaṃ.
10. samaṇasuttavaṇṇanā
241. dasame idhevāti imasmiṃyeva sāsane. ayaṃ pana niyamo sesapadesupi veditabbo. dutiyādayopi hi samaṇā idheva, na aññattha. suññāti rittā tucchā. parappavādāti cattāro sassatavādā, cattāro ekaccasassatikā, cattāro antānantikā, cattāro amarāvikkhepikā, dve adhiccasamuppannikā, soḷasa saññivādā, aṭṭha asaññivādā, aṭṭha nevasaññināsaññivādā, satta ucchedavādā, pañca diṭṭhadhammanibbānavādāti ime sabbepi brahmajāle āgatadvāsaṭṭhidiṭṭhiyo ito bāhirānaṃ paresaṃ pavādā parappavādā nāma. te sabbepi imehi catūhi phalaṭṭhakasamaṇehi suññā. na hi te ettha santi. na kevalañca eteheva suññā, catūhi pana maggaṭṭhakasamaṇehipi, catunnaṃ maggānaṃ atthāya āraddhavipassakehipīti dvādasahipi samaṇehi suññā eva. idameva atthaṃ sandhāya bhagavatā mahāparinibbāne (dī॰ ni॰ 2.214) vuttaṃ –
‘‘ekūnatiṃso  vayasā subhadda,
yaṃ pabbajiṃ kiṃkusalānuesī.
vassāni paññāsa samādhikāni,
yato ahaṃ pabbajito subhadda.
ñāyassa dhammassa padesavattī,
ito bahiddhā samaṇopi natthi’’..
‘‘dutiyopi samaṇo natthi, tatiyopi samaṇo natthi, catutthopi samaṇo natthi, suññā parappavādā samaṇehi aññehī’’ti. ettha hi padesavattīti āraddhavipassako adhippeto. tasmā sotāpattimaggassa āraddhavipassakaṃ maggaṭṭhaṃ phalaṭṭhanti tayopi ekato katvā ‘‘samaṇopi natthī’’ti āha, sakadāgāmimaggassa āraddhavipassakaṃ maggaṭṭhaṃ phalaṭṭhanti tayopi ekato katvā ‘‘dutiyopi samaṇo natthī’’ti āha. itaresupi dvīsu eseva nayo. ekādasamaṃ uttānatthamevāti.
kammavaggo catuttho.


(25) 5. āpattibhayavaggo
1. saṅghabhedakasuttavaṇṇanā
243. pañcamassa  paṭhame api nu taṃ, ānanda, adhikaraṇanti vivādādhikaraṇādīsu aññataraṃ adhikaraṇaṃ bhikkhusaṅghassa uppajji, satthā tassa vūpasantabhāvaṃ pucchanto evamāha. kuto taṃ, bhanteti, bhante, kuto kinti kena kāraṇena taṃ adhikaraṇaṃ vūpasamissatīti vadati. kevalakappanti sakalaṃ samantato. saṅghabhedāya ṭhitoti saṅghena saddhiṃ vādatthāya kathitaṃ paṭikathentova ṭhito. tatrāyasmāti tasmiṃ evaṃ ṭhite āyasmā anuruddho. na ekavācikampi bhaṇitabbaṃ maññatīti ‘‘mā, āvuso, saṅghena saddhiṃ evaṃ avacā’’ti ekavacanampi vattabbaṃ na maññati. voyuñjatīti anuyuñjati anuyogaṃ āpajjati. atthavaseti kāraṇavase. nāsessantīti  uposathappavāraṇaṃ upagantuṃ adatvā nikkaḍḍhissanti. sesaṃ pāḷivaseneva veditabbaṃ.
2. āpattibhayasuttavaṇṇanā
244. dutiye  khuramuṇḍaṃ karitvāti pañca sikhaṇḍake ṭhapetvā khurena muṇḍaṃ karitvā. kharassarenāti kakkhaḷasaddena. paṇavenāti vajjhabheriyā. thalaṭṭhassāti ekamante ṭhitassa. sīsacchejjanti sīsacchedārahaṃ. yatra hi nāmāti yaṃ nāma. so vatassāhanti so vata ahaṃ assaṃ, yaṃ evarūpaṃ pāpaṃ na kareyyanti attho. yathādhammaṃ paṭikarissatīti dhammānurūpaṃ paṭikarissati, sāmaṇerabhūmiyaṃ ṭhassatīti attho. kāḷavatthaṃ paridhāyāti kāḷapilotikaṃ nivāsetvā. mosallanti musalābhipātārahaṃ. yathādhammanti idha āpattito vuṭṭhāya suddhante patiṭṭhahanto yathādhammaṃ karoti nāma. bhasmapuṭanti chārikābhaṇḍikaṃ. gārayhaṃ bhasmapuṭanti garahitabbachārikāpuṭena matthake abhighātārahaṃ. yathādhammanti idha āpattiṃ desento yathādhammaṃ paṭikaroti nāma. upavajjanti upavādārahaṃ. pāṭidesanīyesūti paṭidesetabbesu. iminā  sabbāpi  sesāpattiyo saṅgahitā. imāni kho, bhikkhave, cattāri āpattibhayānīti, bhikkhave, imāni cattāri āpattiṃ nissāya uppajjanakabhayāni nāmāti.
3. sikkhānisaṃsasuttavaṇṇanā
245. tatiye sikkhā ānisaṃsā etthāti sikkhānisaṃsaṃ. paññā uttarā etthāti paññuttaraṃ. vimutti sāro etthāti vimuttisāraṃ. sati ādhipateyyā etthāti satādhipateyyaṃ. etesaṃ hi sikkhādisaṅkhātānaṃ ānisaṃsādīnaṃ atthāya vussatīti vuttaṃ hoti. ābhisamācārikāti uttamasamācārikā. vattavasena paññattasīlassetaṃ adhivacanaṃ. tathā tathā so tassā sikkhāyāti tathā tathā so sikkhākāmo bhikkhu tasmiṃ sikkhāpade.
ādibrahmacariyikāti maggabrahmacariyassa ādibhūtānaṃ catunnaṃ mahāsīlānametaṃ adhivacanaṃ. sabbasoti sabbākārena. dhammāti catusaccadhammā. paññāya samavekkhitā hontīti sahavipassanāya maggapaññāya sudiṭṭhā honti. vimuttiyā phusitā hontīti arahattaphalavimuttiyā ñāṇaphassena phuṭṭhā honti. ajjhattaṃyeva sati sūpaṭṭhitā hotīti niyakajjhatteyeva sati suṭṭhu upaṭṭhitā hoti. paññāya anuggahessāmīti vipassanāpaññāya  anuggahessāmi. paññāya  samavekkhissāmīti idhāpi vipassanāpaññā adhippetā. phusitaṃ vā dhammaṃ tattha tattha paññāya anuggahessāmīti ettha pana maggapaññāva adhippetā.
4. seyyāsuttavaṇṇanā
246. catutthe petāti kālakatā vuccanti. uttānā sentīti te yebhuyyena uttānakāva sayanti. atha vā pettivisaye nibbattā petā nāma, te appamaṃsalohitattā aṭṭhisaṅghātajaṭitā ekena passena sayituṃ na sakkonti, uttānāva senti. anattamano hotīti tejussadattā sīho migarājā dve purimapāde ekasmiṃ, pacchimapāde ekasmiṃ ṭhāne ṭhapetvā naṅguṭṭhaṃ antarasatthimhi pakkhipitvā purimapādapacchimapādanaṅguṭṭhānaṃ ṭhitokāsaṃ sallakkhetvā dvinnaṃ purimapādānaṃ matthake sīsaṃ ṭhapetvā sayati. divasampi sayitvā pabujjhamāno na uttasanto pabujjhati, sīsaṃ pana ukkhipitvā purimapādādīnaṃ ṭhitokāsaṃ sallakkhetvā sace kiñci ṭhānaṃ  vijahitvā ṭhitaṃ hoti, ‘‘nayidaṃ tuyhaṃ jātiyā, na sūrabhāvassa anurūpa’’nti anattamano hutvā tattheva sayati, na gocarāya pakkamati. idaṃ sandhāya vuttaṃ – ‘‘anattamano hotī’’ti. avijahitvā ṭhite pana ‘‘tuyhaṃ jātiyā ca sūrabhāvassa ca anurūpamida’’nti haṭṭhatuṭṭho uṭṭhāya sīhavijambhanaṃ vijambhitvā kesarabhāraṃ vidhunitvā tikkhattuṃ sīhanādaṃ  naditvā gocarāya pakkamati. tena vuttaṃ – ‘‘attamano hotī’’ti.
5. thūpārahasuttavaṇṇanā
247. pañcame rājā cakkavattīti ettha kasmā bhagavā agāramajjhe vasitvā kālakatassa rañño thūpakaraṇaṃ anujānāti, na sīlavato puthujjanabhikkhussāti? anacchariyattā. puthujjanabhikkhūnañhi thūpe anuññāyamāne tambapaṇṇidīpe tāva thūpānaṃ okāso na bhaveyya, tathā aññesu ṭhānesu. tasmā ‘‘anacchariyā te bhavissantī’’ti nānujānāti. cakkavattī rājā ekova nibbattati, tenassa thūpo acchariyo hoti. puthujjanasīlavato pana parinibbutabhikkhuno viya mahantampi sakkāraṃ kātuṃ vaṭṭatiyeva. chaṭṭhasattamāni uttānatthāneva.
8. paṭhamavohārasuttavaṇṇanā
250. aṭṭhame  anariyavohārāti anariyānaṃ kathā. sesesupi eseva nayo.
āpattibhayavaggo pañcamo.

pañcamapaṇṇāsakaṃ niṭṭhitaṃ.


(26) 6. abhiññāvaggo
1-3. abhiññāsuttādivaṇṇanā
254-256. chaṭṭhassa  paṭhame abhiññāyāti jānitvā. samatho ca vipassanā cāti cittekaggatā ca saṅkhārapariggahavipassanāñāṇañca. vijjā ca vimutti cāti maggañāṇavijjā ca sesā sampayuttakadhammā ca. dutiye  anariyapariyesanāti anariyānaṃ esanā gavesanā. jarādhammanti jarāsabhāvaṃ. sesesupi eseva nayo. tatiyaṃ uttānameva.
4. mālukyaputtasuttavaṇṇanā
257. catutthe mālukyaputtoti mālukyabrāhmaṇiyā putto. etthāti etasmiṃ tava ovādayācane. iminā theraṃ apasādetipi ussādetipi. kathaṃ? ayaṃ kira daharakāle paccayesu laggo hutvā pacchā mahallakakāle araññavāsaṃ patthento kammaṭṭhānaṃ yācati. atha bhagavā ‘‘ettha dahare kiṃ vakkhāma, mālukyaputto viya tumhepi taruṇakāle paccayesu laggitvā mahallakakāle araññaṃ pavisitvā samaṇadhammaṃ kareyyāthā’’ti iminā adhippāyena bhaṇanto theraṃ apasādeti nāma. yasmā pana thero mahallakakāleva araññaṃ pavisitvā samaṇadhammaṃ kātukāmo, tasmā bhagavā ‘‘ettha dahare kiṃ vakkhāma, ayaṃ amhākaṃ mālukyaputto mahallakakālepi araññaṃ pavisitvā samaṇadhammaṃ kātukāmo  kammaṭṭhānaṃ yācati. tumhe tāva taruṇakālepi vīriyaṃ na karothā’’ti iminā adhippāyena bhaṇanto theraṃ ussādeti nāmāti yojanā.
5-10. kulasuttādivaṇṇanā
258-263. pañcame  ādhipacce ṭhapentīti bhaṇḍāgārikaṭṭhāne ṭhapenti. chaṭṭhe vaṇṇasampannoti sarīravaṇṇena samannāgato. balasampannoti kāyabalena samannāgato. bhikkhuvāre vaṇṇasampannoti guṇavaṇṇena samannāgato. balasampannoti vīriyabalena samannāgato. javasampannoti ñāṇajavena samannāgato. sattamepi eseva nayo. sesamettha uttānamevāti.
abhiññāvaggo chaṭṭho.


(27) 7. kammapathavaggavaṇṇanā
264-273. kammapathavaggepi  dasapi kammapathā lokiyalokuttaramissakāva kathitā.


(28) 8. rāgapeyyālavaṇṇanā
274-783. rāgapeyyālaṃ arahattaṃ pāpetvā kathitaṃ. sesaṃ sabbattha uttānatthamevāti.
manorathapūraṇiyā aṅguttaranikāya-aṭṭhakathāya

catukkanipātassa saṃvaṇṇanā niṭṭhitā.





.. namo tassa bhagavato arahato sammāsambuddhassa..
abhidhammapiṭake
kathāvatthu-aṭṭhakathā
nisinno  devalokasmiṃ, devasaṅghapurakkhato.
sadevakassa lokassa, satthā appaṭipuggalo..
sabbapaññattikusalo, paññattiparidīpanaṃ.
vatvā puggalapaññattiṃ, loke uttamapuggalo..
yaṃ puggalakathādīnaṃ, kathānaṃ vatthubhāvato.
kathāvatthuppakaraṇaṃ, saṅkhepena adesayī..
mātikāṭhapaneneva, ṭhapitassa surālaye.
tassa moggaliputtena, vibhattassa mahītale..
idāni yasmā sampatto, atthasaṃvaṇṇanākkamo.
tasmā naṃ vaṇṇayissāmi, taṃ suṇātha samāhitāti..
nidānakathā
yamakapāṭihīrāvasānasmiñhi bhagavā tidasapure pāricchattakamūle paṇḍukambalasilāyaṃ vassaṃ upagantvā mātaraṃ kāyasakkhiṃ katvā devaparisāya abhidhammakathaṃ kathento dhammasaṅgaṇīvibhaṅgadhātukathāpuggalapaññattippakaraṇāni desayitvā kathāvatthudesanāya vāre sampatte ‘‘anāgate mama sāvako mahāpañño moggaliputtatissatthero nāma uppannaṃ sāsanamalaṃ sodhetvā tatiyasaṅgītiṃ karonto bhikkhusaṅghassa majjhe nisinno sakavāde pañca suttasatāni paravāde pañcāti suttasahassaṃ  samodhānetvā imaṃ pakaraṇaṃ bhājessatī’’ti tassokāsaṃ karonto yā cesā puggalavāde tāva catūsu pañhesu dvinnaṃ pañcakānaṃ vasena aṭṭhamukhā vādayutti, taṃ ādiṃ katvā sabbakathāmaggesu asampuṇṇabhāṇavāramattāya tantiyā mātikaṃ ṭhapesi. athāvasesaṃ  abhidhammakathaṃ vitthāranayeneva kathetvā vutthavasso suvaṇṇarajatasopānamajjhe maṇimayena sopānena devalokato saṅkassanagare oruyha sattahitaṃ sampādento yāvatāyukaṃ ṭhatvā anupādisesāya nibbānadhātuyā parinibbāyi.
athassa mahākassapappamukho vasīgaṇo ajātasatturājānaṃ sahāyaṃ gahetvā dhammavinayasarīraṃ saṅgahaṃ āropesi. tato vassasatassa accayena vajjiputtakā bhikkhū dasa vatthūni dīpayiṃsu. tāni sutvā kākaṇḍakassa brāhmaṇassa putto yasatthero susunāgaputtaṃ kālāsokaṃ nāma rājānaṃ sahāyaṃ gahetvā dvādasannaṃ bhikkhusatasahassānaṃ antare sattatherasatāni uccinitvā tāni dasavatthūni madditvā dhammavinayasarīraṃ saṅgahaṃ āropesi.
tehi pana dhammasaṅgāhakattherehi niggahitā dasasahassā vajjiputtakā bhikkhū pakkhaṃ pariyesamānā attano anurūpaṃ dubbalapakkhaṃ labhitvā visuṃ mahāsaṅghikācariyakulaṃ nāma akaṃsu. tato bhijjitvā aparāni dve ācariyakulāni jātāni – gokulikā ca ekabyohārikā ca. gokulikanikāyato bhijjitvā aparāni dve ācariyakulāni jātāni – paṇṇattivādā ca bāhuliyā ca. bahussutikātipi tesaṃyeva nāmaṃ. tesaṃyeva antare cetiyavādā nāma apare ācariyavādā uppannā. evaṃ mahāsaṅghikācariyakulato dutiye vassasate pañcācariyakulāni uppannāni. tāni mahāsaṅghikehi saddhiṃ cha honti.
tasmiṃyeva  dutiye vassasate theravādato bhijjitvā dve ācariyavādā uppannā – mahisāsakā ca vajjiputtakā ca. tattha vajjiputtakavādato bhijjitvā apare cattāro ācariyavādā uppannā – dhammuttariyā, bhadrayānikā, channāgārikā, samitiyāti. puna tasmiṃyeva dutiye vassasate mahisāsakavādato bhijjitvā sabbatthivādā dhammaguttikāti dve ācariyavādā uppannā. puna sabbatthivādakulato bhijjitvā kassapikā nāma jātā. kassapikesu bhinnesu apare saṅkantikā nāma jātā. saṅkantikesu bhinnesu suttavādā nāma jātāti theravādato bhijjitvā ime ekādasa  ācariyavādā uppannā. te theravādehi saddhiṃ dvādasa honti. iti ime ca dvādasa, mahāsaṅghikānañca cha ācariyavādāti sabbeva aṭṭhārasa ācariyavādā dutiye vassasate uppannā. aṭṭhārasa nikāyātipi, aṭṭhārasācariyakulānītipi etesaṃyeva nāmaṃ. etesu pana sattarasa vādā bhinnakā, theravādo asambhinnakoti veditabbo. vuttampi cetaṃ dīpavaṃse –
‘‘nikkaḍḍhitā pāpabhikkhū, therehi vajjiputtakā.
aññaṃ pakkhaṃ labhitvāna, adhammavādī bahū janā..
‘‘dasasahassā samāgantvā, akaṃsu dhammasaṅgahaṃ.
tasmāyaṃ dhammasaṅgīti, mahāsaṅgīti vuccati..
‘‘mahāsaṅgītikā bhikkhū, vilomaṃ akaṃsu sāsane.
bhinditvā mūlasaṅgahaṃ, aññaṃ akaṃsu saṅgahaṃ..
‘‘aññatra  saṅgahitā suttaṃ, aññatra akariṃsu te.
atthaṃ dhammañca bhindiṃsu, vinaye nikāyesu ca pañcasu..
‘‘pariyāyadesitañcāpi, atho nippariyāyadesitaṃ.
nītatthañceva neyyatthaṃ, ajānitvāna bhikkhavo..
‘‘aññaṃ sandhāya bhaṇitaṃ, aññaṃ atthaṃ ṭhapayiṃsu te.
byañjanacchāyāya te bhikkhū, bahuṃ atthaṃ vināsayuṃ..
‘‘chaḍḍetvāna ekadesaṃ, suttaṃ vinayagambhīraṃ.
patirūpaṃ suttaṃ vinayaṃ, tañca aññaṃ kariṃsu te..
‘‘parivāraṃ atthuddhāraṃ, abhidhammaṃ chappakaraṇaṃ.
paṭisambhidañca niddesaṃ, ekadesañca jātakaṃ..
‘‘ettakaṃ vissajjitvāna, aññāni akariṃsu te.
nāmaṃ liṅgaṃ parikkhāraṃ, ākappakaraṇāni ca..
‘‘pakatibhāvaṃ jahitvā, tañca aññaṃ akaṃsu te.
pubbaṅgamā bhinnavādā, mahāsaṅgītikārakā..
‘‘tesañca  anukārena, bhinnavādā bahū ahu.
tato aparakālamhi, tasmiṃ bhedo ajāyatha..
‘‘gokulikā ekabyohāri, dvidhā bhijjittha bhikkhavo.
gokulikānaṃ dve bhedā, aparakālamhi jāyatha..
‘‘bahussutikā  ca paññatti, dvidhā bhijjittha bhikkhavo.
cetiyā ca punavādī, mahāsaṅgītibhedakā..
‘‘pañcavādā ime sabbe, mahāsaṅgītimūlakā.
atthaṃ dhammañca bhindiṃsu, ekadesañca saṅgahaṃ..
‘‘ganthañca ekadesañhi, chaḍḍetvā aññaṃ akaṃsu te.
nāmaṃ  liṅgaṃ parikkhāraṃ, ākappakaraṇāni ca..
‘‘pakatibhāvaṃ jahitvā, tañca aññaṃ akaṃsu te.
visuddhattheravādamhi, puna bhedo ajāyatha..
‘‘mahisāsakā vajjiputtakā, dvidhā bhijjittha bhikkhavo.
vajjiputtakavādamhi, catudhā bhedo ajāyatha..
‘‘dhammuttarikā bhaddayānikā, channāgārikā ca samiti.
mahisāsakānaṃ dve bhedā, aparakālamhi ajāyatha..
‘‘sabbatthivādā dhammaguttā, dvidhā bhijjittha bhikkhavo.
sabbatthivādānaṃ kassapikā, saṅkantikassapikena ca..
‘‘saṅkantikānaṃ suttavādī, anupubbena bhijjatha.
ime ekādasa vādā, sambhinnā theravādato..
‘‘atthaṃ dhammañca bhindiṃsu, ekadesañca saṅgahaṃ.
ganthañca ekadesañhi, chaḍḍetvā aññaṃ akaṃsu te..
‘‘nāmaṃ  liṅgaṃ parikkhāraṃ, ākappakaraṇāni ca.
pakatibhāvaṃ jahitvā, tañca aññaṃ akaṃsu te..
‘‘sattarasa bhinnavādā, ekavādo abhinnako.
sabbevaṭṭhārasa honti, bhinnavādena te saha..
‘‘nigrodhova  mahārukkho, thera vādānamuttamo.
anūnaṃ anadhikañca, kevalaṃ jinasāsanaṃ..
‘‘santakā viya rukkhamhi, nibbattā vādasesakā.
paṭhame vassasate natthi, dutiye vassasatantare.
bhinnā sattarasa vādā, uppannā jinasāsane’’ti..
aparāparaṃ pana hemavatikā, rājagirikā, siddhatthikā, pubbaseliyā, aparaseliyā, vājiriyāti aññepi cha ācariyavādā uppannā. te idha anadhippetā. purimakānaṃ  pana aṭṭhārasannaṃ ācariyavādānaṃ vasena pavattamāne sāsane paṭiladdhasaddho asoko dhammarājā divase divase buddhapūjāya satasahassaṃ, dhammapūjāya satasahassaṃ, saṅghapūjāya satasahassaṃ, attano ācariyassa nigrodhattherassa satasahassaṃ, catūsu dvāresu bhesajjatthāya satasahassanti pañcasatasahassāni pariccajanto sāsane uḷāraṃ lābhasakkāraṃ pavattesi.
titthiyā hatalābhasakkārā antamaso ghāsacchādanamattampi alabhantā lābhasakkāraṃ patthayamānā bhikkhūsu pabbajitvā sakāni sakāni diṭṭhigatāni – ‘‘ayaṃ dhammo, ayaṃ vinayo, idaṃ satthusāsana’’nti dīpenti. pabbajjaṃ alabhamānāpi sayameva kese chinditvā kāsāyāni vatthāni acchādetvā vihāresu vicarantā uposathakammādikaraṇakāle saṅghamajjhaṃ pavisanti. te bhikkhusaṅghena dhammena vinayena satthusāsanena niggayhamānāpi dhammavinayānulomāya paṭipattiyā asaṇṭhahantā anekarūpaṃ sāsanassa abbudañca malañca kaṇṭakañca samuṭṭhāpenti. keci aggiṃ paricaranti, keci pañcātape tapanti, keci ādiccaṃ anuparivattanti, keci ‘‘dhammañca vinayañca vobhindissāmā’’ti tathā tathā paggaṇhiṃsu. tadā bhikkhusaṅgho na tehi saddhiṃ  uposathaṃ vā pavāraṇaṃ vā akāsi. asokārāme satta vassāni uposatho upacchijji.
rājā ‘‘āṇāya kāressāmī’’ti vāyamantopi kāretuṃ nāsakkhi, aññadatthu duggahitagāhinā bālena amaccena anekesu bhikkhūsu jīvitā voropitesu vippaṭisārī ahosi. so tañca vippaṭisāraṃ tañca sāsane uppannaṃ abbudaṃ vūpasametukāmo ‘‘ko nu kho imasmiṃ atthe paṭibalo’’ti  saṅghaṃ pucchitvā ‘‘moggaliputtatissatthero, mahārājā’’ti sutvā saṅghassa vacanena ahogaṅgāpabbatato theraṃ pakkosāpetvā iddhipāṭihāriyadassanena therassa ānubhāve nibbicikiccho attano kukkuccaṃ pucchitvā vippaṭisāraṃ vūpasamesi. theropi taṃ rājuyyāneyeva vasanto satta divasāni samayaṃ uggaṇhāpesi. so uggahitasamayo sattame divase asokārāme bhikkhusaṅghaṃ sannipātāpetvā sāṇipākāraṃ parikkhipāpetvā sāṇipākārantare nisinno ekaladdhike ekaladdhike bhikkhū  ekato ekato kāretvā ekamekaṃ bhikkhusamūhaṃ pakkosāpetvā pucchi – ‘‘bhante, kiṃvādī sammāsambuddho’’ti? tato sassatavādino – ‘‘sassatavādī’’ti āhaṃsu. ekaccasassatikā, antānantikā, amarāvikkhepikā, adhiccasamuppannikā, saññīvādā, asaññīvādā, nevasaññīnāsaññīvādā, ucchedavādā, diṭṭhadhammanibbānavādā – ‘‘diṭṭhadhammanibbānavādī’’ti āhaṃsu. rājā paṭhamameva samayassa uggahitattā nayime bhikkhū aññatitthiyā imeti ñatvā tesaṃ setakāni vatthāni datvā uppabbājesi. te sabbepi saṭṭhisahassā ahesuṃ.
athaññe bhikkhū pakkosāpetvā pucchi – ‘‘kiṃvādī, bhante, sammāsambuddho’’ti? ‘‘vibhajjavādī, mahārājā’’ti. evaṃ vutte rājā theraṃ pucchi – ‘‘vibhajjavādī, bhante, sammāsambuddho’’ti? ‘‘āma, mahārājā’’ti. tato rājā ‘suddhaṃ dāni, bhante, sāsanaṃ, karotu bhikkhusaṅgho uposatha’nti ārakkhaṃ datvā nagaraṃ pāvisi. samaggo saṅgho sannipatitvā uposathaṃ akāsi. tasmiṃ sannipāte saṭṭhibhikkhusatasahassāni ahesuṃ. tasmiṃ samāgame moggaliputtatissatthero yāni ca tadā uppannāni vatthūni, yāni ca āyatiṃ uppajjissanti, sabbesampi tesaṃ paṭibāhanatthaṃ satthārā dinnanayavaseneva tathāgatena ṭhapitamātikaṃ vibhajanto sakavāde pañca suttasatāni paravāde pañcāti suttasahassaṃ āharitvā imaṃ parappavādamathanaṃ āyatilakkhaṇaṃ kathāvatthuppakaraṇaṃ abhāsi.
tato  saṭṭhisatasahassasaṅkhyesu bhikkhū uccinitvā tipiṭakapariyattidharānaṃ pabhinnapaṭisambhidānaṃ bhikkhūnaṃ sahassamekaṃ gahetvā yathā mahākassapatthero ca yasatthero ca dhammañca vinayañca saṅgāyiṃsu; evameva saṅgāyanto  sāsanamalaṃ visodhetvā tatiyasaṅgītiṃ akāsi. tattha abhidhammaṃ saṅgāyanto imaṃ yathābhāsitaṃ pakaraṇaṃ saṅgahaṃ āropesi. tena vuttaṃ –
‘‘yaṃ  puggalakathādīnaṃ, kathānaṃ vatthubhāvato.
kathāvatthuppakaraṇaṃ, saṅkhepena adesayī..
‘‘mātikāṭhapaneneva, ṭhapitassa surālaye.
tassa moggaliputtena, vibhattassa mahītale..
‘‘idāni yasmā sampatto, atthasaṃvaṇṇanākkamo.
tasmā naṃ vaṇṇayissāmi, taṃ suṇātha samāhitā’’ti..
nidānakathā niṭṭhitā.
mahāvaggo
1. puggalakathā
1. suddhasaccikaṭṭho
1. anulomapaccanīkavaṇṇanā
1. tattha  puggalo upalabbhati saccikaṭṭhaparamatthenāti ayaṃ pucchā. āmantāti ayaṃ paṭijānanā. kassa panāyaṃ pucchā, kassa paṭijānanāti? asukassāti na vattabbā. bhagavatā hi imasmiṃ pakaraṇe nānappakārānaṃ laddhīnaṃ visodhanatthaṃ tantivasena mātikā ṭhapitā. sā therena satthārā dinnanaye ṭhatvā tantivasena vibhattā. na hi thero yattakā ettha vādamaggā dassitā, tattakehi vādīhi saddhiṃ vādena viggāhikakathaṃ kathesi. evaṃ santepi pana tāsaṃ tāsaṃ kathānaṃ atthassa sukhāvadhāraṇatthaṃ sakavādīpucchā, paravādīpucchā, sakavādīpaṭiññā, paravādīpaṭiññāti evaṃ vibhāgaṃ dassetvāva atthavaṇṇanaṃ karissāma.
puggalo upalabbhati saccikaṭṭhaparamatthenāti hi ayaṃ sakavādīpucchā. tāya ‘‘ye atthi puggaloti evaṃladdhikā puggalavādino, te evaṃ pucchitabbā’’ti dīpeti. ke pana puggalavādinoti? sāsane vajjiputtakā ceva samitiyā ca bahiddhā ca bahū aññatitthiyā. tattha puggaloti attā, satto jīvo. upalabbhatīti paññāya upagantvā labbhati, ñāyatīti attho. saccikaṭṭhaparamatthenāti ettha saccikaṭṭhoti māyāmarīciādayo viya abhūtākārena aggahetabbo bhūtaṭṭho. paramatthoti anussavādivasena aggahetabbo uttamattho. ubhayenāpi yo parato  ‘‘puggalo upalabbhati saccikaṭṭhaparamatthena, rūpañca upalabbhatī’’tiādinā khandhāyatanadhātuindriyavasena sattapaññāsavidho dhammappabhedo dassito. yathā so bhūtena sabhāvaṭṭhena upalabbhati, evaṃ tava puggalo upalabbhatīti pucchati. paravādī āmantāti paṭijānāti. paṭijānanañhi katthaci ‘‘āma, bhante’’ti āgacchati, katthaci ‘‘āmo’’ti paṭijānanaṃ āgacchati. idha pana ‘‘āmantā’’ti āgataṃ. tatrāyaṃ adhippāyo – so hi yaṃ taṃ parato vuttaṃ bhagavatā – ‘‘atthi puggalo attahitāya paṭipanno’’ti suttaṃ  āgataṃ, taṃ gahetvā yasmā pana bhagavā saccavādī na visaṃvādanapurekkhāro vācaṃ bhāsati, nāpi anussavādivasena dhammaṃ deseti, sadevakaṃ pana lokaṃ sayaṃ abhiññā sacchikatvā pavedeti, tasmā yo tena vutto ‘‘atthi puggalo attahitāya paṭipanno’’ti, so saccikaṭṭhaparamattheneva atthīti laddhiṃ gahetvā ‘‘āmantā’’ti paṭijānāti.
athassa tādisassa lesavacanassa chalavādassa okāsaṃ adadamāno sakavādī yo saccikaṭṭhotiādimāha. tatrāyaṃ adhippāyo – yvāyaṃ parato ‘‘sappaccayo appaccayo, saṅkhato asaṅkhato, sassato, asassato sanimitto animitto’’ti evaṃ paridīpito rūpādisattapaññāsavidho dhammappabhedo āgato; na sammutisaccavasena, nāpi anussavādivasena gahetabbo. attano pana bhūtatāya eva saccikaṭṭho, attapaccakkhatāya ca paramattho. taṃ sandhāyāha – ‘‘yo saccikaṭṭho paramattho, tato so puggalo upalabbhati saccikaṭṭhaparamatthenā’’ti.
tatoti karaṇavacanametaṃ, tasmā tena saccikaṭṭhaparamatthena so puggalo upalabbhatīti ayamettha attho. idaṃ vuttaṃ hoti – ruppanādibhedena vā sappaccayādibhedena vā ākārena yo saccikaṭṭhaparamattho upalabbhati, kiṃ te puggalopi tenākārena upalabbhatīti? na hevaṃ vattabbeti avajānanā paravādissa. so hi tathārūpaṃ puggalaṃ anicchanto avajānāti. tatrāyaṃ padacchedo – ‘na hi evaṃ vattabbe’ti, na hi evantipi vaṭṭati. dvinnampi evaṃ na vattabboti attho.
ājānāhi niggahanti sakavādivacanaṃ. yasmā te purimāya vattabbapaṭiññāya pacchimā navattabbapaṭiññā, pacchimāya ca purimā na sandhiyati, tasmāpi niggahaṃ patto. taṃ niggahaṃ dosaṃ  aparādhaṃ sampaṭicchāhīti attho. evaṃ  niggahaṃ ājānāpetvā idāni taṃ ṭhapanāya ceva anulomapaṭilomato pāpanāropanānañca vasena pākaṭaṃ karonto hañci puggalotiādimāha. tattha hañci puggalo upalabbhatīti yadi puggalo upalabbhati, sace puggalo upalabbhati saccikaṭṭhaparamatthenāti attho. ayaṃ tāva paravādīpakkhassa ṭhapanato niggahapāpanāropanānaṃ lakkhaṇabhūtā  anulomaṭhapanā nāma. tena vata retiādi anulomapakkhe niggahassa pāpitattā anulomapāpanā nāma. tattha tenāti kāraṇavacanaṃ. vatāti okappanavacanaṃ. reti āmantanavacanaṃ. idaṃ vuttaṃ hoti – tena, re vattabbe vata, re hambho, bhadramukha, tena kāraṇena vattabboyevāti. yaṃ tattha vadesītiādi anulomapakkhe niggahassa āropitattā anulomaropanā nāma. yaṃ tassa pariyosāne micchātipadaṃ tassa purato idaṃ te’ti āharitabbaṃ. idaṃ te micchāti ayañhettha attho. parato ca pāḷiyaṃ etaṃ āgatameva.
no ce pana vattabbetiādi ‘‘na hevaṃ vattabbe’’ti paṭikkhittapakkhassa ṭhapitattā paṭilomato niggahapāpanāropanānaṃ lakkhaṇabhūtā paṭilomaṭhapanā nāma. no ca vata retiādi paṭilomapakkhe niggahassa pāpitattā paṭilomapāpanā nāma. puna yaṃ tattha vadesītiādi paṭilomapakkhe niggahassa āropitattā paṭilomaropanā nāma. idhāpi pariyosāne micchātipadassa purato idaṃ teti āharitabbameva. paratopi evarūpesu ṭhānesu eseva nayo.
tatrāyaṃ ādito paṭṭhāya saṅkhepattho – yadi puggalo upalabbhati saccikaṭṭhaparamatthena, tena vata bho so upalabbhatīti vattabbo. yaṃ pana tattha vadesi ‘‘vattabbo kho purimapañhe ‘saccikaṭṭhaparamatthena upalabbhatī’ti, no ca vattabbo dutiyapañhe ‘tato so puggalo upalabbhatī’’’ti, idaṃ te micchāti evaṃ tāva anulomato ṭhapanāpāpanāropanā honti. atha na vattabbo dutiyapañhe ‘‘tato so upalabbhatī’’ti, purimapañhepi na vattabbova. yaṃ panettha vadesi ‘‘vattabbo kho purimapañhe ‘saccikaṭṭhaparamatthena upalabbhatī’ti, no  ca vattabbo dutiyapañhe ‘tato so puggalo upalabbhatī’’’ti, idaṃ te micchāti evaṃ paṭilomato ṭhapanāpāpanāropanā honti. evametaṃ niggahassa ca anulomapaṭilomato catunnaṃ pāpanāropanānañca vuttattā upalabbhatītiādikaṃ anulomapañcakaṃ nāma. ettha ca kiñcāpi anulomato pāpanāropanāhi eko, paṭilomato pāpanāropanāhi ekoti dve niggahā katā. ‘ājānāhi  niggaha’nti etasseva panettha  puggalo upalabbhatīti paṭhamaṃ vādaṃ nissāya paṭhamassa niggahassa dvīhākārehi āropitattā ekovāyaṃ niggahoti paṭhamo niggaho.
2. idāni paccanīkanayo hoti. tattha pucchā paravādissa. so hi ‘‘atthi puggalo attahitāya paṭipanno’’ti gahitattā ‘‘nupalabbhatī’’ti asampaṭicchanto evaṃ pucchati. sakavādī yathā rūpādidhammā upalabbhanti, evaṃ anupalabbhanīyato āmantāti paṭijānāti. puna itaro attanā adhippetaṃ saccikaṭṭhaṃyeva sandhāya yo saccikaṭṭhotiādimāha. sammutisaccaparamatthasaccāni vā ekato katvāpi evamāha. sakavādī ‘puggalo’ti upādāpaññattisabbhāvatopi dvinnaṃ saccānaṃ ekato katvā pucchitattāpi na hevanti paṭikkhipati.
idāni kiñcāpi tena paṭhamaṃ paramatthasaccavasena nupalabbhanīyatā sampaṭicchitā, pacchā sammutisaccavasena vomissakavasena vā paṭikkhittā. paravādī pana ‘nupalabbhatī’ti vacanasāmaññamattaṃ chalavādaṃ nissāya yaṃ tayā paṭhamaṃ paṭiññātaṃ, taṃ pacchā paṭikkhittanti bhaṇḍanassa paṭibhaṇḍanaṃ viya attano katassa niggahakammassa paṭikammaṃ karonto ājānāhi paṭikammanti āha. idāni yathāssa anulomapañcake sakavādinā vādaṭṭhapanaṃ katvā anulomapaṭilomato pāpanāropanāhi niggaho pākaṭo kato, evaṃ paṭikammaṃ pākaṭaṃ karonto hañci puggalotiādimāha. taṃ heṭṭhā vuttanayeneva atthato veditabbaṃ. yasmā panettha ṭhapanā nāma paravādīpakkhassa ṭhapanato  ‘‘ayaṃ tava doso’’ti dassetuṃ ṭhapanamattameva hoti, na niggahassa vā paṭikammassa vā pākaṭabhāvakaraṇaṃ, pāpanāropanāhi panassa pākaṭakaraṇaṃ hoti. tasmā idaṃ anulomapaṭilomato pāpanāropanānaṃ vasena catūhākārehi. paṭikammassa katattā paṭikammacatukkaṃ nāmāti ekaṃ catukkaṃ veditabbaṃ.
3. evaṃ paṭikammaṃ katvā idāni yvāssa anulomapañcake sakavādinā niggaho kato, tassa tameva chalavādaṃ nissāya dukkaṭabhāvaṃ dassento tvañce pana maññasītiādimāha. tattha tvaṃ ce pana maññasīti yadi tvaṃ maññasi. vattabbe khoti idaṃ paccanīke āmantāti paṭiññaṃ sandhāya vuttaṃ. no ca vattabbeti idaṃ pana na hevāti avajānanaṃ sandhāya vuttaṃ. tena tava tatthāti tena kāraṇena tvaṃyeva tasmiṃ nupalabbhatīti pakkhe – ‘‘hevaṃ paṭijānantanti āmantā’’ti  evaṃ paṭijānanto. hevaṃ niggahetabbeti puna na hevāti avajānanto evaṃ niggahetabbo. atha taṃ niggaṇhāmāti athevaṃ niggahārahaṃ taṃ niggaṇhāma. suniggahito ca hosīti sakena matena niggahitattā suniggahito ca bhavasi.
evamassa niggahetabbabhāvaṃ dassetvā idāni taṃ niggaṇhanto hañcītiādimāha. tattha ṭhapanāpāpanāropanā heṭṭhā vuttanayeneva veditabbā. pariyosāne pana idaṃ te micchāti idaṃ tava vacanaṃ micchā hotīti attho. idaṃ chalavādena catūhi ākārehi niggahassa katattā niggahacatukkaṃ nāma.
4. evaṃ niggahaṃ katvāpi idāni ‘‘yadi ayaṃ mayā tava matena kato  niggaho dunniggaho, yo mama tayā heṭṭhā anulomapañcake kato niggaho, sopi dunniggaho’’ti dassento ese ce dunniggahitetiādimāha. tattha ese ce dunniggahiteti eso ce tava vādo mayā dunniggahito. atha vā eso ce tava mayā kato niggaho dunniggaho. hevamevaṃ tattha dakkhāti tatthāpi tayā mama heṭṭhā kate niggahe evamevaṃ passa. idāni yvāssa heṭṭhā sakavādinā niggaho kato, taṃ ‘‘vattabbe kho’’tiādivacanena dassetvā puna taṃ niggahaṃ aniggahabhāvaṃ upanento no ca mayaṃ tayātiādimāha. tattha no ca mayaṃ tayā tattha hetāya paṭiññāyātiādīsu ayamattho – yasmā so tayā mama kato niggaho dunniggaho, tasmā mayaṃ tayā tattha anulomapañcake āmantāti etāya paṭiññāya evaṃ paṭijānantā puna na hevāti paṭikkhepe katepi ‘‘ājānāhi niggaha’’nti evaṃ na niggahetabboyeva. evaṃ aniggahetabbampi maṃ niggaṇhāsi, īdisena pana niggahena dunniggahitā mayaṃ homa.
idāni yaṃ niggahaṃ sandhāya ‘‘dunniggahitā ca homā’’ti avoca, taṃ dassetuṃ hañci puggalo…pe॰… idaṃ te micchātiāha. evamidaṃ anulomapaṭilomato  catūhi pāpanāropanāhi niggahassa upanītattā upanayanacatukkaṃ nāma hoti.
5. idāni ‘‘na hevaṃ niggahetabbe’’tiādikaṃ niggamanacatukkaṃ nāma hoti. tattha na hevaṃ niggahetabbeti yathāhaṃ tayā niggahito, na hi evaṃ niggahetabbo. etassa hi niggahassa dunniggahabhāvo mayā sādhito. tena hīti tena kāraṇena, yasmā esa niggaho dunniggaho, tasmā  yaṃ maṃ niggaṇhāsi hañci puggalo…pe॰… idaṃ te micchāti, idaṃ niggaṇhanaṃ tava micchāti attho. tena hi ye kate niggaheti yena kāraṇena idaṃ micchā, tena kāraṇena yo tayā niggaho kato, so dukkaṭo. yaṃ mayā paṭikammaṃ kataṃ, tadeva sukataṃ. yāpi  cesā paṭikammacatukkādivasena kathāmaggasampaṭipādanā katā, sāpi sukatā. evametaṃ puggalo upalabbhatītiādikassa anulomapañcakassa nupalabbhatītiādikānaṃ paṭikammaniggahopanayananiggamanacatukkānaṃ vasena anulomapaccanīkapañcakaṃ nāma niddiṭṭhanti veditabbaṃ. ettāvatā sakavādino pubbapakkhe sati paravādino vacanasāmaññamattena chalavādena jayo hoti.
2. paccanīkānulomavaṇṇanā
6. idāni yathā paravādino pubbapakkhe sati sakavādino dhammeneva tathena sujayo hoti, tathā vāduppattiṃ dassetuṃ puggalo nupalabbhatīti paccanīkānulomapañcakaṃ āraddhaṃ. tattha paccanīke pucchā paravādissa, rūpādibhedaṃ saccikaṭṭhaparamatthaṃ sandhāya paṭiññā sakavādissa. suddhasammutisaccaṃ vā paramatthamissakaṃ vā sammutisaccaṃ sandhāya yo saccikaṭṭhoti puna anuyogo paravādissa, sammutivasena nupalabbhatīti navattabbattā missakavasena vā anuyogassa saṃkiṇṇattā na hevanti paṭikkhepo sakavādissa. paṭiññātaṃ paṭikkhipatīti vacanasāmaññamattena ājānāhi niggahantiādivacanaṃ paravādissa. evamayaṃ puggalo nupalabbhatīti dutiyavādaṃ nissāya dutiyo niggaho hotīti veditabbo. evaṃ tena chalena niggaho āropito.
7-10. idāni  dhammena samena attano vāde jayaṃ  dassetuṃ anulomanaye pucchā sakavādissa, attano laddhiṃ nissāya paṭiññā paravādissa. laddhiyā okāsaṃ adatvā paramatthavasena puna anuyogo sakavādissa, paramatthavasena puggalassa abhāvato paṭikkhepo paravādissa. tato paraṃ dhammena samena attano jayadassanatthaṃ ājānāhi paṭikammantiādi sabbaṃ sakavādīvacanameva hoti. tattha sabbesaṃ paṭikammaniggahopanayananiggamanacatukkānaṃ heṭṭhā vuttanayeneva attho veditabbo. evamidaṃ puggalo nupalabbhatītiādikassa paccanīkapañcakassa upalabbhatītiādīnaṃ paṭikammaniggahopanayananiggamanacatukkānañca vasena paccanīkānulomapañcakaṃ nāma niddiṭṭhaṃ hoti. evametāni paṭhamasaccikaṭṭhe dve pañcakāni niddiṭṭhāni. tattha purimapañcake  paravādissa sakavādinā kato niggaho suniggaho. sakavādissa pana paravādinā chalavādaṃ nissāya paṭikammaṃ katvā attanā sādhito jayo dujjayo. dutiyapañcake sakavādissa paravādinā kato niggaho dunniggaho. paravādissa pana sakavādinā dhammavādaṃ nissāya paṭikammaṃ katvā attanā sādhito jayo sujayoti paṭhamasaccikaṭṭho. tatthetaṃ vuccati –
‘‘niggaho paravādissa, suddho paṭhamapañcake.
asuddho pana tasseva, paṭikammajayo tahiṃ..
‘‘niggaho sakavādissa, asuddho dutiyapañcake.
visuddho pana tasseva, paṭikammajayo tahiṃ..
‘‘tasmā dvīsupi ṭhānesu, jayova sakavādino.
dhammena hi jayo nāma, adhammena kuto jayo..
‘‘saccikaṭṭhe yathā cettha, pañcakadvayamaṇḍite.
dhammādhammavaseneva, vutto jayaparājayo..
‘‘ito paresu sabbesu, saccikaṭṭhesu paṇḍito.
evameva vibhāveyya, ubho jayaparājaye’’ti..
2. okāsasaccikaṭṭho
1. anulomapaccanīkavaṇṇanā
11. evaṃ  suddhikasaccikaṭṭhaṃ vitthāretvā idāni tameva aparehi okāsādīhi nayehi vitthāretuṃ puna puggalo upalabbhatītiādi āraddhaṃ. tattha pucchā sakavādissa, paṭiññā paravādissa. puna sabbatthāti sarīraṃ sandhāya anuyogo sakavādissa, rūpasmiṃ attānaṃ samanupassanādosañca ‘aññaṃ jīvaṃ aññaṃ sarīra’nti āpajjanadosañca disvā paṭikkhepo paravādissa. sesamettha anulomapaccanīkapañcake heṭṭhā vuttanayeneva veditabbaṃ. pāṭho pana saṅkhitto. tattha yasmā sarīraṃ sandhāya ‘‘sabbattha na upalabbhatī’’ti vutte sarīrato bahi upalabbhatīti āpajjati. tasmā paccanīke paṭikkhepo sakavādissa, paṭhamaṃ anujānitvā pacchā avajānātīti chalavādassa vasena paṭikammaṃ paravādissa. sesaṃ pākaṭameva.
3. kālasaccikaṭṭho
1. anulomapaccanīkavaṇṇanā
12. dutiyanaye sabbadāti purimapacchimajātikālañca dharamānaparinibbutakālañca sandhāya anuyogo sakavādissa, sveva khattiyo so brāhmaṇotiādīnaṃ āpattidosañca dharamānaparinibbutānaṃ visesābhāvadosañca disvā paṭikkhepo paravādissa. sesaṃ paṭhamanaye vuttasadisameva.
4. avayavasaccikaṭṭho
1. anulomapaccanīkavaṇṇanā
13. tatiyanaye sabbesūti khandhāyatanādīni sandhāya anuyogo sakavādissa, rūpasmiṃ attā, cakkhusmiṃ attātiādidosabhayena paṭikkhepo paravādissa. sesaṃ tādisamevāti.
okāsadisaccikaṭṭhādi
2. paccanīkānulomavaṇṇanā
14. evametāni  tīṇi anulomapaccanīkapañcake anulomamattavaseneva tāva paṭipāṭiyā bhājetvā puna paccanīkānulomapañcake paccanīkamattavaseneva bhājetuṃ puggalo nupalabbhatītiādi āraddhaṃ. tattha anulomapañcakassa pāḷiyaṃ saṅkhipitvā āgate paccanīke vuttanayeneva paccanīkassa ca pāḷiyaṃ saṅkhipitvā āgate anulome vuttanayeneva attho veditabbo. ettāvatā suddhikassa ceva imesañca tiṇṇanti catunnaṃ saccikaṭṭhānaṃ ekekasmiṃ saccikaṭṭhe  anulomapaccanīkassa paccanīkānulomassa cāti dvinnaṃ dvinnaṃ paccanīkānaṃ vasena ayaṃ aṭṭhamukhā nāma vādayutti niddiṭṭhā hotīti veditabbā. yā ekekasmiṃ mukhe ekekassa niggahassa vasena aṭṭhakaniggahoti pāḷiyaṃ likhiyati. tatthetaṃ vuccati –
‘‘evaṃ catubbidhe pañhe, pañcakadvayabhedato.
esā aṭṭhamukhā nāma, vādayutti pakāsitā..
‘‘aṭṭheva niggahā tattha, cattāro tesu dhammikā.
adhammikā ca cattāro, sabbattha sakavādino.
jayo parājayo ceva, sabbattha paravādino’’ti..
saccikaṭṭhavaṇṇanā niṭṭhitā.
5. suddhikasaṃsandanavaṇṇanā
17-27. idāni rūpādīhi saddhiṃ saccikaṭṭhasaṃsandanaṃ hoti. tattha rūpañcāti yathā rūpaṃ paramatthato upalabbhati, kiṃ te puggalopi tatheva upalabbhatīti sandhāya pucchā sakavādissa, atthi puggaloti vacanamattaṃ gahetvā paṭiññā paravādissa. yadi te rūpaṃ viya paramatthato puggalo atthi, rūpato vedanādīnaṃ viya  puggalassāpi aññattaṃ āpajjatīti anuyogo sakavādissa, samayasuttavirodhaṃ disvā paṭikkhepo paravādissa. sesaṃ atthato  pākaṭameva. dhammato panettha sattapaññāsabhedassa saccikaṭṭhaparamatthassa vasena sakavādīpakkhamūlake anulomapaccanīke sattapaññāsa anulomapañcakāni dassitāni. paṭikammacatukkādīni saṅkhittāni. paravādīpakkhamūlakepi paccanīkānulome sattapaññāsa paṭilomapañcakāni dassitāni. paṭikammacatukkādīni saṅkhittāni. tattha ‘‘vuttaṃ bhagavatā’’ti vacanamattena puggalassa atthitaṃ rūpassa ca saccikaṭṭhaparamatthavasena upalabbhanīyataṃ dassetvā ubhinnaṃ aññattaṃ paṭijānāpanatthaṃ  vuttaṃ bhagavatāti anuyogo paravādissa, sammutiparamatthānaṃ ekattanānattapañhassa ṭhapanīyattā paṭikkhepo sakavādissa. sesamidhāpi atthato pākaṭamevāti.
suddhikasaṃsandanavaṇṇanā.
6. opammasaṃsandanavaṇṇanā
28-36. idāni rūpādīheva saddhiṃ opammavasena saccikaṭṭhasaṃsandanaṃ hoti. tattha rūpavedanānaṃ upaladdhisāmaññena aññattapucchā ca puggalarūpānaṃ upaladdhisāmaññapucchā cāti pucchādvayampi sakavādissa, ubhopi paṭiññā paravādissa. paravādinā anuññātena upaladdhisāmaññena rūpavedanānaṃ viya rūpapuggalānaṃ aññattānuyogo sakavādissa, paṭikkhepo itarassa. sesamidhāpi atthato pākaṭameva. dhammato panettha rūpamūlakādīnaṃ cakkānañca vasena sakavādīpakkhe vīsādhikāni nava niggahapañcakasatāni dassitāni. kathaṃ? khandhesu tāva rūpamūlake cakke cattāri, tathā vedanādimūlakesūti vīsati. āyatanesu cakkhāyatanamūlake cakke ekādasa, tathā sesesūti dvattiṃsasataṃ. dhātūsu cakkhudhātumūlake cakke sattarasa, tathā sesesūti chādhikāni tīṇi satāni. indriyesu cakkhundriyamūlake  cakke ekavīsati, tathā sesesūti dvāsaṭṭhādhikāni cattāri satāni. evaṃ sabbānipi vīsādhikāni nava niggahapañcakasatāni honti.
37-45. paravādīpakkhepi rūpaṃ upalabbhatīti anulomavaseneva rūpavedanādīnaṃ aññattapaṭiññaṃ kāretvā puna atthi puggaloti suttaṃ nissāya chalavasena  puggalassa rūpādīhi upaladdhisāmaññaṃ āropetvā aññattānuyogo kato. sesamidhāpi atthato uttānameva. dhammatopi sakavādīpakkhe vuttanayena vīsādhikāni nava paṭikammapañcakasatāni dassitāni.
rūpādīhi saddhiṃ opammavasena saccikaṭṭhasaṃsandanaṃ.
7. catukkanayasaṃsandanavaṇṇanā
46-52. idāni  yaṃ saccikaṭṭhaparamatthena upalabbhati, tena yasmā rūpādīsu sattapaññāsāya saccikaṭṭhaparamatthesu aññatarena bhavitabbaṃ; rūpādinissitena vā, aññatra vā rūpādīhi, rūpādīnaṃ vā nissayena, tasmā iminā catukkanayena saccikaṭṭhasaṃsandanaṃ āraddhaṃ. tattha rūpaṃ puggaloti anuyogo sakavādissa, ucchedadiṭṭhibhayena na hevāti paṭikkhepo paravādissa, niggahāropanaṃ sakavādissa. kiṃ panetaṃ yuttaṃ, nanu rūpaṃ vedanāti vuttampi paṭikkhipitabbamevāti? āma paṭikkhipitabbaṃ. taṃ pana rūpato vedanāya aññasabhāvasabbhāvato, na aññattābhāvato. ayañca rūpādīsu ekadhammatopi puggalassa aññattaṃ na icchati, tasmā yuttaṃ. ayañca anuyogo rūpaṃ puggalo…pe॰… aññātāvindriyaṃ puggaloti sakalaṃ paramatthasaccaṃ sandhāya āraddho. sakalaṃ pana paccattalakkhaṇavasena ekato vattuṃ na sakkāti tantivasena anuyogalakkhaṇamattametaṃ ṭhapitaṃ. tena viññū atthaṃ vibhāventi. vādakāmena pana imaṃ lakkhaṇaṃ gahetvā yathā yathā paravādissa okāso na hoti, tathā tathā  vattabbaṃ. iti tantivasena anuyogalakkhaṇassa ṭhapitattāpi yuttameva. iminā nayena sabbānuyogesu attho veditabbo.
ayaṃ pana viseso – rūpasmiṃ puggalotiādīsu yathā ekaṃ mahābhūtaṃ nissāya tayo mahābhūtā, vatthurūpaṃ nissāya viññāṇaṃ rūpasminti vattuṃ vaṭṭati, kiṃ te evaṃ rūpasmiṃ puggalo? yathā ca sabhāgavinibbhogato vedanādayo sabbadhammā, arūpā vā pana cattāro khandhā, nibbānameva vā ‘‘aññatra rūpā’’ti vattuṃ vaṭṭati, kiṃ te evaṃ puggalo? yathā  ca cittasamuṭṭhānānaṃ rūpānaṃ nissayavasena ‘‘vedanāya rūpaṃ…pe॰… viññāṇasmiṃ rūpa’’nti vattuṃ vaṭṭati, kiṃ te evaṃ puggaloti? sabbānuyogesu pana ucchedadiṭṭhibhayena ceva samayavirodhena ca paṭikkhepo paravādissa. sesamettha atthato pākaṭameva. dhammato panettha sattapaññāsāya saccikaṭṭhesu ekekasmiṃ cattāri cattāri katvā niggahavasena aṭṭhavīsādhikāni dve pañcakasatāni dassitāni. paravādīpakkhepi paṭikammavasena tattakāneva. yā panettha atthi puggaloti vutte sakavādissa paṭiññā, sā sutte āgatena sammutivasena. yo rūpaṃ puggalotiādīsu paṭikkhepo, so sakkāyadiṭṭhipañhassa ṭhapanīyattā. paravādissa paṭikammaṃ chalavasenevāti.
catukkanayasaṃsandanaṃ.
niṭṭhitā ca saṃsandanakathā.
8. lakkhaṇayuttivaṇṇanā
53. idāni  lakkhaṇayutti nāma hoti. tattha yasmā ṭhapetvā nibbānaṃ seso saccikaṭṭhaparamattho paccayapaṭibaddhatāya sappaccayo, paccayehi samāgamma katattā saṅkhato, uppajjitvā nirujjhanato sadā abhāvato asassato, uppattikāraṇasaṅkhātassa nimittassa atthitāya sanimitto, nibbānaṃ vuttappakārābhāvato appaccayaṃ asaṅkhataṃ sassataṃ animittanti idaṃ saccikaṭṭhassa lakkhaṇaṃ. tasmā yadi puggalopi saccikaṭṭhaparamatthova tassāpi iminā lakkhaṇena bhavitabbanti sandhāya puggalo sappaccayotiādayo aṭṭhapi anuyogā sakavādissa, paṭikkhepo paravādissa. ājānāhi niggahantiādi panettha saṅkhittaṃ. evametāni sakavādīpakkhe anulomapaccanīke anulomamattavasena aṭṭha pañcakāni veditabbāni.
54. paravādīpakkhepi paccanīkānulome paccanīkamattavasena aṭṭheva. tattha yasmā paravādinā suttavasena sammutisaccaṃ sādhitaṃ, sammutiyā ca sappaccayādibhāvo  natthi, tasmā yāthāvato ca paṭikkhepo sakavādissa. chalavasena pana vattabbaṃ ‘‘ājānāhi paṭikamma’’ntiādi sabbaṃ idhāpi saṅkhittameva.
lakkhaṇayuttikathāvaṇṇanā niṭṭhitā.
9. vacanasodhanavaṇṇanā
55-59. idāni vacanasodhanaṃ hoti. tattha yadetaṃ puggalo upalabbhatīti vacanaṃ, taṃ sodhetuṃ puggalo upalabbhati, upalabbhati puggaloti. pucchā sakavādissa. tassattho – yadetaṃ puggalo upalabbhatīti padadvayaṃ, taṃ ekatthaṃ vā bhaveyya nānatthaṃ vā. yadi tāva nānatthaṃ, yathā aññaṃ rūpaṃ, aññā vedanā, evaṃ añño puggalo, añño upalabbhatīti āpajjati. athekatthaṃ, yathā yaṃ cittaṃ taṃ mano, evaṃ sveva puggalo, so upalabbhatīti āpajjati. tena taṃ vadāmi ‘‘yadi te yo puggalo, so upalabbhati, evaṃ sante yo yo upalabbhati, so so puggaloti āpajjati, kiṃ sampaṭicchasi eta’’nti? tato puggalavādī yasmā puggalassa upalabbhataṃ  icchati, na upalabbhamānānampi rūpādīnaṃ puggalabhāvaṃ, tasmā puggalo upalabbhati, upalabbhati ke hi ci puggalo ke hi ci na puggalotiādimāha. tassattho – mama puggalo atthi puggaloti satthu vacanato upalabbhati. yo pana upalabbhati, na so sabbo puggalo, atha kho ke hi ci puggalo ke hi ci na puggaloti. tattha ko-kāratthe ke-kāro, hi-kāro ca nipātamatto. koci puggalo, koci na puggaloti ayaṃ panettha attho. idaṃ vuttaṃ hoti – puggalopi hi rūpādīsupi yo koci dhammo upalabbhatiyeva, tattha puggalova puggalo. rūpādīsu  pana kocipi na puggaloti. tato taṃ sakavādī āha – puggalo ke hi ci upalabbhati ke hi ci na upalabbhatīti. tassattho – puggalo upalabbhatīti padadvayassa atthato ekatte yadi upalabbhatīti anuññāto dhammo puggalato anaññopi koci puggalo koci na puggalo, puggalopi  te koci upalabbhati, koci na upalabbhatīti āpajjati, kiṃ sampaṭicchasi etanti? so puggalassa anupaladdhiṃ anicchanto na hevanti paṭikkhipati. ito paraṃ ‘‘ājānāhi niggaha’’ntiādi sabbaṃ saṅkhittaṃ. vitthārato pana veditabbaṃ. puggalo saccikaṭṭhotiādīsupi eseva nayo. sabbāni hetāni upalabbhativevacanāneva, apica yasmā ‘‘puggalo upalabbhatisaccikaṭṭhaparamatthenā’’ti ayaṃ puggalavādino paṭiññā, tasmāssa yatheva puggalo upalabbhatīti laddhi, evamevaṃ puggalo saccikaṭṭhotipi āpajjati. yā panassa puggalo atthīti laddhi, tassā vijjamānotivevacanameva, tasmā sabbānipetāni vacanāni sodhitāni.
60. tattha yaṃ avasāne ‘‘puggalo atthi, atthi na sabbo puggalo’’tiādi vuttaṃ, tatrāyamadhippāyo – yañhetaṃ paravādinā ‘‘puggalo atthi, atthi kehici puggalo, kehici na puggalo’’ti vuttaṃ, taṃ yasmā atthato puggalo atthi, atthi na sabbo puggaloti ettakaṃ hoti, tasmā naṃ sakavādī sampaṭicchāpetvā idāni naṃ evaṃ anuyuñjati. tayā hi ‘‘atthi puggalo attahitāya paṭipanno’’ti vacanamattaṃ nissāya ‘‘puggalo atthī’’ti laddhi gahitā, yathā ca bhagavatā etaṃ vuttaṃ, tathā ‘‘suññato lokaṃ avekkhassu, mogharājā, sadā sato’’tiādinā (su॰ ni॰ 1125) nayena ‘‘natthī’’tipi vuttaṃ, tasmā yatheva te ‘‘puggalo atthi, atthi na sabbo puggalo’’ti laddhi, tathā puggalo natthi, natthi na sabbo puggalotipi āpajjati, kiṃ etaṃ sampaṭicchasīti? atha naṃ asampaṭicchanto na hevāti paṭikkhipati. sesamettha niggahādividhānaṃ vuttanayeneva veditabbanti.
vacanasodhanavaṇṇanā niṭṭhitā.
10. paññattānuyogavaṇṇanā
61-66. idāni  paññattānuyogo nāma hoti. rūpadhātuyā hi puggalavādī  rūpiṃ puggalaṃ paññapeti, tathā arūpadhātuyā arūpiṃ. tassa taṃ laddhiṃ bhindituṃ sabbāpi pucchā sakavādissa, paṭiññā ca paṭikkhepo ca itarassa. so hi rūpīti vutte rūpakāyasabbhāvato ceva tathārūpāya ca paññattiyā atthitāya paṭijānāti. kāmīti vutte vītarāgasabbhāvato ceva tathārūpāya ca paññattiyā natthitāya paṭikkhipati. arūpīti vuttepi arūpakkhandhasabbhāvato ceva tathārūpāya ca paññattiyā atthitāya paṭijānāti. dvīsupi nayesu sattoti puggalassa vevacanavasena vuttaṃ.
67. idāni yasmā so ‘‘kāye kāyānupassī’’ti āgataṭṭhāne añño kāyo añño puggaloti icchati, tasmā taṃ laddhiṃ bhindituṃ kāyoti vā sarīranti vātiādi sakavādīpucchā hoti. tattha kāyaṃ appiyaṃ karitvāti kāyaṃ appetabbaṃ allīyāpetabbaṃ ekībhāvaṃ upanetabbaṃ avibhajitabbaṃ katvā pucchāmīti attho. eseseti eso soyeva. ese esetipi pāṭho. eso esoyevāti attho. ekaṭṭheti ekaṭṭho. same samabhāge tajjāteti samo samabhāgo tajjātiko. vacanamatteyevettha bhedo. atthato pana kāyova esoti pucchati. paravādī nānattaṃ apassanto āmantāti paṭijānāti. puggaloti vā jīvoti vāti pucchāyapi eseva nayo. añño kāyoti puṭṭho pana kāyānupassanāya evaṃladdhikattā paṭijānāti. aññaṃ jīvanti puṭṭho pana āhacca bhāsitaṃ suttaṃ paṭikkhipituṃ asakkonto avajānāti. tato paraṃ ‘‘ājānāhi niggaha’’ntiādi uttānatthameva.
68. paravādīpakkhe pana añño kāyo añño puggaloti puṭṭho sakavādī ṭhapanīyapañhattā paṭikkhipati, paravādī chalavasena paṭikammaṃ karoti. tampi uttānatthamevāti.
paññattānuyogavaṇṇanā niṭṭhitā.
11. gatianuyogavaṇṇanā
69-72. idāni  gatiparivattanamukhena cutipaṭisandhianuyogo hoti. tattha yasmā puggalavādī ‘‘sa sattakkhattuparamaṃ sandhāvitvāna  puggalo’’tiādīni (saṃ॰ ni॰ 2.133; itivu॰ 24) suttāni nissāya puggalo sandhāvatīti laddhiṃ gahetvā voharati, tasmāssa taṃ laddhiṃ bhindituṃ sandhāvatīti pucchā sakavādissa. tattha sandhāvatīti saṃsarati gamanāgamanaṃ karoti. attano laddhivasena paṭiññā paravādissa. so puggalotiādayo anuyogopi sakavādissa, paṭikkhepo itarassa. tattha soti soyevāti attho. evaṃ pana anuyutto sassatadiṭṭhibhayena paṭikkhipati. aññoti puṭṭho ucchedadiṭṭhibhayena. so ca añño cāti puṭṭho ekaccasassatadiṭṭhibhayena. neva so na aññoti puṭṭho amarāvikkhepadiṭṭhibhayena. puna cattāropi pañhe ekato puṭṭho catunnampi diṭṭhīnaṃ bhayena paṭikkhipitvā puna yānissa suttāni nissāya laddhi uppannā tāni dassento tena hi puggalo sandhāvatītiādimāha.
76. puna sakavādinā ‘‘yvāyaṃ tava laddhiyā sandhāvati, kiṃ so asmiñca parasmiñca loke ekoyevā’’ti adhippāyena svevāti niyametvā puṭṭho sassatabhayā paṭikkhipitvā puna daḷhaṃ katvā tatheva puṭṭho yasmā so puggalova na añño bhāvo, ‘‘so tato cuto idhūpapanno’’tiādisuttampi (pārā॰ 12; dī॰ ni॰ 1.245) atthi, tasmā paṭijānāti. sveva manussoti puṭṭho manussasseva devattābhāvato paṭikkhipati.
77. puna puṭṭho ‘‘ahaṃ tena samayena sunetto nāma satthā ahosi’’ntiādisuttavasena (a॰ ni॰ 7.66 atthato samānaṃ) paṭijānāti. athassa sakavādī devamanussupapattīnaṃ nānattato vacanaṃ micchāti pakāsento manusso hutvātiādimāha.
78. tattha hevaṃ maraṇaṃ na hehitīti evaṃ sante maraṇaṃ na bhavissatīti attho. ito paraṃ yakkho petoti attabhāvanānattavasena anuyoganānattaṃ veditabbaṃ.
82. khattiyotiādīni jātivasena ceva aṅgavekallādivasena ca vuttāni.
87. puna  na vattabbanti paravādinā puṭṭho idhaṭṭhakassa upapattivasena paralokassa gamanābhāvato paṭiññā sakavādissa puna sotāpannassa bhavantarepi sotāpannabhāvāvijahanato dutiyapaṭiññāpi tasseva. hañcītiādivacanaṃ paravādissa.
88. puna devaloke upapannassa manussattābhāvadassanena anuyogo sakavādissa.
89. tato paraṃ anañño avigatoti ettha anaññoti sabbākārena ekasadiso. avigatoti ekenāpi ākārena avigatoti attho. na hevanti devaloke upapannassa manussabhāvābhāvato evamāha.
90. puna  daḷhaṃ katvā anuyutto ‘‘sveva puggalo sandhāvatī’’ti laddhiyā anujānāti. hatthacchinnotiādi ākāravigamanadassanena avigato sandhāvatīti laddhibhindanatthaṃ vuttaṃ. tattha aḷacchinnoti yassa aṅguṭṭhakā chinnā. kaṇḍaracchinnoti yassa mahānhārū chinnā.
91. sarūpotiādīsu paṭhame pañhe iminā rūpakāyena saddhiṃ agamanaṃ sandhāya paṭikkhipati. dutiye antarābhavapuggalaṃ sandhāya paṭijānāti. so hi tassa laddhiyā sarūpova gantvā mātukucchiṃ pavisati. athassa taṃ rūpaṃ bhijjati. taṃ jīvanti yena rūpasaṅkhātena sarīrena saddhiṃ gacchati, kimassa tadeva jīvaṃ taṃ sarīranti pucchati. paravādī idha sarīranikkhepā suttavirodhā ca paṭikkhipati.
savedanotiādīsu asaññūpapattiṃ sandhāya paṭikkhipati, tadaññaṃ upapattiṃ sandhāya paṭijānāti. taṃ jīvanti yena vedanādisaṅkhātena sarīrena saddhiṃ gacchati. kimassa tadeva jīvaṃ taṃ sarīranti pucchati. taṃ jīvaṃ taṃ sarīraṃ, aññaṃ jīvaṃ aññaṃ sarīranti etissā hi laddhiyā pañcapi khandhā sarīranti adhippetā. paravādī suttavirodhā paṭikkhipati.
92. arūpotiādīsu paṭhame pañhe antarābhavaṃ sandhāya paṭikkhipati. dutiye arūpā rūpaṃ upapajjamānaṃ sandhāya paṭijānāti. aññaṃ, jīvanti yaṃ  rūpasaṅkhātaṃ sarīraṃ pahāya arūpo  sandhāvati, kiṃ te taṃ sarīraṃ aññaṃ, aññaṃ jīvanti pucchati. itaro suttavirodhā paṭikkhipati.
avedanotiādīsu saññībhavaṃ sandhāya paṭikkhipati, tadaññaṃ upapattiṃ sandhāya paṭijānāti. aññaṃ jīvanti yaṃ vedanādisaṅkhātaṃ sarīraṃ pahāya avedano aviññāṇo sandhāvati, kiṃ te taṃ aññaṃ sarīraṃ, aññaṃ jīvanti pucchati. itaro suttavirodhā paṭikkhipati.
93. rūpaṃ sandhāvatītiādīsu ye rūpādayo khandhe upādāya puggalaṃ paññapeti, kiṃ te tasmiṃ puggale sandhāvante tampi rūpaṃ sandhāvatīti pucchati. paravādī ‘‘avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarata’’nti sattasseva sandhāvanavacanato  paṭikkhipati. puna puṭṭho yasmā rūpādidhamme vinā puggalo natthi, tasmā tasmiṃ sandhāvante tenapi rūpena sandhāvitabbanti saññāya paṭijānāti. vedanādīsupi eseva nayo.
94. rūpaṃ na sandhāvatītiādīsu yasmā te rūpaṃ puggalo na hoti, sveva ca sandhāvatīti vadesi, tasmā taṃ pucchāmi, kiṃ te rūpaṃ na sandhāvatīti attho. itaro puggale sandhāvante na sakkā tassa upādānabhūtena rūpena sandhāvitunti saññāya paṭikkhipati. puna puṭṭho sattānaññeva sandhāvanavacanato paṭijānāti. sesamettha uttānameva.
gāthānaṃ pana ayamattho – āyasmato matena rukkhaṃ upādāya chāyā viya, indhanaṃ upādāya aggi viya ca, khandhe upādāya puggalo; rūpādīnaṃ sandhāvane asati tesu khandhesu bhijjamānesu so tava puggalo bhijjati ce, evaṃ sante ucchedā bhavati diṭṭhi, ucchedadiṭṭhi te āpajjati. katarā yā buddhena vivajjitā akusaladiṭṭhi. yā pana ‘‘ucchedavādī samaṇo gotamo’’ti pariyāyabhāsitā, na taṃ vadāmāti dasseti. athāpi tesu khandhesu bhijjamānesu so puggalo na bhijjati, evaṃ sante sassato puggalo hoti. tato so nibbānena samasamo āpajjati. samasamoti ativiya samo, samena vā samo, samabhāveneva samo. yatheva nibbānaṃ nuppajjati na bhijjati, evaṃ te puggalopi tena samasamoti.
gatiparivattanamukhena cutipaṭisandhānuyogo niṭṭhito.
anuyogavaṇṇanā.
12. upādāpaññattānuyogavaṇṇanā
95. idāni  upādāpaññattānuyogo hoti. tattha pucchā sakavādissa, paṭiññāpaṭikkhepo paravādissa. so hi rukkhaṃ upādāya chāyāya viya, indhanaṃ upādāya aggissa viya ca, rūpādīni upādāya  puggalassa paññattiṃ paññāpanaṃ avabodhanaṃ icchati, tasmā ‘‘rūpaṃ upādāyā’’ti puṭṭho paṭijānāti. puna yathā rukkhupādānā chāyā rukkho viya, indhanupādāno ca aggi indhanaṃ viya aniccādidhammo, evaṃ te rūpādiupādāno puggalo rūpādayo viya aniccoti imamatthaṃ puṭṭho attano laddhiyaṃ ṭhatvā paṭikkhipati.
97. nīlaṃ rūpaṃ upādāya nīlotiādīsu nīlarūpena saddhiṃ puggalassa ekattaṃ, ekasarīre nīlādīnaṃ bahūnaṃ vasena bahubhāvañca anicchanto paṭikkhipati.
98. kusalaṃ vedananti etthāpi vedanāya saddhiṃ ekattaṃ ekasantāne bahūnaṃ kusalavedanānaṃ vasena bahubhāvañca anicchanto paṭikkhipati. dutiyanaye maggakusalotiādivacanasabbhāvato chekaṭṭhaṃ sandhāya paṭijānāti. saphalotiādīni puṭṭho tathārūpassa vohārassa abhāvato paṭikkhipati.
99. akusalapakkhe achekaṭṭhaṃ sandhāya paṭijānāti.
100. abyākatapakkhe sassatādivasena abyākatabhāvaṃ sandhāya paṭijānāti. sesamettha heṭṭhā vuttanayeneva veditabbaṃ.
104. cakkhuṃ  upādāyātiādīsu ‘‘cakkhumā visamānīva…pe॰… pāpāni parivajjaye’’ti(udā॰ 43) ādivohārasabbhāvato paṭijānāti. cakkhumattādinirodhena puggalanirodhaṃ anicchanto paṭikkhipati.
107. rūpaṃ upādāya vedanaṃ upādāyāti ettha aññepi rūpamūlakā dukatikacatukkā veditabbā. yasmā pana khandhe upādāya puggalassa paññatti, tasmā dvepi tayopi cattāropi pañcapi  upādāya paññattiṃ paṭijānāti. ekasantāne pana dvinnaṃ pañcannaṃ vā abhāvā paṭikkhipati. āyatanādīsupi eseva nayo.
112. idāni yaṃ upādāya yassa paññatti, yathā tassa aniccatāya tassāpi aniccatā, tato ca aññattaṃ siddhaṃ, evaṃ tassa puggalassāpi āpajjatīti dassetuṃ yathā rukkhantiādimāha. tattha upādāyāti paṭicca āgamma, na vinā tanti attho. paravādī pana tathā anicchanto laddhiyaṃ ṭhatvā paṭikkhipati.
115. nigaḷoti saṅkhalikabandhanaṃ. negaḷikoti tena bandhako yassa rūpaṃ so rūpavāti yasmā yassa rūpaṃ so rūpavā hoti, tasmā yathā na nigaḷo …pe॰… añño rūpavāti attho.
116. citte cittetiādīsu sarāgādicittavasena sarāgāditaṃ sandhāya cittānupassanāvasena paṭijānāti. jāyatītiādinā nayena puṭṭho puggalassa khaṇikabhāvaṃ anicchanto paṭikkhipati. ‘‘so’’ti vā ‘‘añño’’ti vā puṭṭho sassatucchedabhayena paṭikkhipati. puna na vattabbaṃ ‘‘kumārako’’ti vā ‘‘kumārikā’’ti vā puṭṭho lokavohārasamucchedabhayena vattabbanti paṭijānāti. sesamettha pākaṭameva.
118. idāni paravādī aññenākārena laddhiṃ patiṭṭhāpetukāmo na vattabbaṃ puggalo upalabbhatītiādimāha. tattha na vattabbanti kiṃ te iminā evaṃ bahunā upādāpaññattānuyogena, idaṃ tāva vadehi, kiṃ na vattabbaṃ ‘‘puggalo upalabbhati saccikaṭṭhaparamatthenā’’ti. tato sakavādinā āmantāti vutte nanu yo passatītiādimāha. tattha yoti puggalo. yanti rūpaṃ. yenāti cakkhunā. soti puggalo. tanti rūpaṃ. tenāti cakkhunā. idaṃ vuttaṃ hoti – nanu yo yaṃ rūpaṃ yena cakkhunā passati, so taṃ rūpaṃ tena cakkhunā passanto puggaloti. sakavādī kiñcāpi cakkhuviññāṇassa nissayabhāvaṃ gacchantaṃ cakkhumeva rūpaṃ passati, tathā sotameva saddaṃ suṇāti…pe॰… viññāṇameva dhammaṃ vijānāti, ‘‘atthi arahato cakkhu, passati arahā cakkhunā rūpa’’ntiādisammutivasena pana āmantāti paṭijānāti.
120. tato  chalavādaṃ nissāya paravādinā puggalassa vattabbatāya sādhitāya tameva vādaṃ parivattetvā puggalo upalabbhatītiādimāha. tattha yo na passatīti andho asaññasatto arūpaṃ upapanno nirodhaṃ samāpanno, anandhopi ca aññatra dassanasamayā na passati nāma. sesavāresupi eseva nayo. sesaṃ pāḷivaseneva atthato veditabbaṃ.
122. suttasaṃsandanāyaṃ dibbassa cakkhuno rūpagocarattā rūpaṃ passatīti āha. dutiyavāre ‘‘satte passāmī’’tivacanato puggalaṃ passatīti āha. tatiyavāre ‘‘rūpaṃ disvā puggalaṃ vibhāvetī’’ti laddhito ubho passatīti āha. yasmā pana passitabbaṃ nāma diṭṭhaṃ sutaṃ mutaṃ viññātanti catubbidhe rūpasaṅgahe rūpāyatanameva saṅgahitaṃ, tasmā sakavādī ‘‘rūpaṃ puggalo, puggalo rūpaṃ, ubho rūpa’’nti anuyogaṃ karoti. tassattho pākaṭoyevāti.
upādāpaññattānuyogavaṇṇanā.
13. purisakārānuyogavaṇṇanā
123. idāni  purisakārānuyogo hoti. tattha kamme sati niyamato tassa kārakenapi bhavitabbanti laddhiyā pucchā paravādissa, tathārūpānaṃ kammānaṃ atthitāya paṭiññā sakavādissa. puna kattā kāretāti pucchā paravādissa. tattha kattāti tesaṃ kammānaṃ kārako. kāretāti āṇattidesanādīhi upāyehi kārāpako. idāni yasmā  paravādī puggalaṃ sandhāya kattāti pucchati, na karaṇamattaṃ, tasmā paṭikkhepo sakavādissa.
124. tassa kattā kāretāti ettha yadi yaṃ yaṃ upalabbhati, tassa tassa kattā puggalo te upalabbhati, kiṃ tassāpi kārako ca kārāpako ca añño puggalo upalabbhatīti attho. paravādī tathā anicchanto issaranimmānavādabhayena paṭikkhipati. puna puṭṭho yasmā puggalaṃ mātāpitaro janenti nāmaṃ karonti posenti, tasmāssa te kārakā. ye ca pana taṃ kalyāṇamittā vā ācariyā vā tāni tāni vijjāṭṭhānasippāyatanāni sikkhāpenti, te kārāpakā nāmāti imamatthaṃ sandhāya paṭijānāti. purimakammameva tassa kattā ceva kārāpetā cāti adhippetaṃ.
125. tassa tassevāti iminā idaṃ pucchati – yadi kammānaṃ kārakassa kattā tassāpi kattā tassāpi kattā attheva, evaṃ sante purimena purimena avassaṃ pacchā pacchā puggalo kātabboti imināpi te kammānaṃ kārakena puggalena āyatiṃ añño puggalo kātabbo, tenāpi aññoti natthi dukkhassa antakiriyā, natthi vaṭṭassa upacchedo, natthi appaccayaparinibbānaṃ. paccayābhāvena paccayapaṭibaddhassa dukkhassa abhāvā yaṃ nibbānaṃ vuttaṃ, natthi te tanti. atha vā tassa tassevāti yadi kammaṃ kammamattaṃ na hoti, tassa pana kārako puggalo, tassāpi kārako, tassāpi kārakoti evaṃ puggalaparamparā atthi. evaṃ sante yā esā kammavaṭṭassa appavattikaraṇena dukkhassa antakiriyā vuttā, sā natthīti attho. paravādī taṃ anicchanto paṭikkhipati. ito aparāsupi upalabbhati sāmaññena kārakapucchāsu puggalaṃyeva sandhāya ‘‘kattā kāretā’’ti  vuttaṃ, na paccaye. na hi mahāpathavīādīnaṃ paccayā natthi.
135. añño kalyāṇapāpakānaṃ kammānaṃ kattāti pañho ‘‘saṅkhāravantaṃ vā attāna’’ntiādidiṭṭhibhayā paṭikkhitto.
136. vipāko upalabbhatītiādi vipākapaṭisaṃvedīvasena puggalaṃ dassentassa laddhibhindanatthaṃ vuttaṃ. tattha vipākapaṭisaṃvedīti anuyogo paravādissa, vipākapavattito aññassa vedakassa abhāvā paṭikkhepo sakavādissa. puna pucchā sakavādissa, paṭiññā itarassa.
138. tassa paṭisaṃvedīti tassa vipākapaṭisaṃvedakassa paṭisaṃvedī yasmā pana paṭisaṃveditabbo nāma vipāko, na ca puggalo vipāko, tasmā paṭikkhepo paravādissa. puna puṭṭho yasmā puññavipāke ṭhitattā vipākapaṭisaṃvedī puttaṃ vā patiṃ vā mātā vā jāyā vā paricumbati parisajjati, tasmā tathārūpaṃ paṭisaṃveditaṃ sandhāya paṭijānāti paravādī.
tassa  tassevāti yadi vipāko vipākamattaṃ na hoti, tassa pana paṭisaṃvedī puggalo, tassāpi paṭisaṃvedī tassāpi paṭisaṃvedīti evaṃ puggalaparamparā atthi. evaṃ sante yā esā vipākavaṭṭassa appavattikaraṇena dukkhassa antakiriyā vuttā, sā natthīti attho. ito paraṃ upalabbhatisāmaññena paṭisaṃvedīpucchāsu heṭṭhā vuttanayeneva attho veditabbo.
142. añño kalyāṇapāpakānaṃ kammānaṃ vipākapaṭisaṃvedīti pañho ‘‘vedanavantaṃ vā attāna’’ntiādidiṭṭhibhayā paṭikkhitto.
143. dibbaṃ sukhantiādi kalyāṇapāpakānaṃ kammānaṃ vipākaṃ bhājetvā dassanavasena āraddhaṃ. taṃ sabbaṃ heṭṭhā vuttanayeneva veditabbaṃ. sakavādino cettha puggalavaseneva paṭisaṃvedīpaṭikkhepo veditabbo, na vedayitavasena.
148. mahāpathavīādīni hi ārammaṇaṃ katvā vedayitānaṃ uppatti appaṭisiddhā.
170. kattā kāretā vipākapaṭisaṃvedītiādi vomissakanayavasena āraddhaṃ. tattha so karotīti yaṃ tvaṃ kattāti ca paṭisaṃvedīti ca vadesi, kiṃ soyeva karoti, so paṭisaṃvedeti. ayamanuyogo sakavādissa, suttavirodhabhayena paṭikkhepo paravādissa.
171. puna  puṭṭho ‘‘idha nandati pecca nandatī’’tiādisuttavasena (dha॰ pa॰ 18) paṭiññā tasseva. athassa vacanokāsaṃ paṭibāhanto sakavādī sayaṃkataṃ sukhadukkhanti  āha.
172. tattha añño karotīti kārakavedakānaṃ aññattapucchāvasena vuttaṃ. tato paravādī suttavirodhabhayena paṭikkhipitvā puna puṭṭho ‘‘manussabhūto katvā devabhūto paṭisaṃvedetī’’ti maññamāno paṭijānāti. evaṃvādino pana paraṃkataṃ sukhadukkhaṃ āpajjatīti tassa vasena puṭṭho puna paṭikkhipati.
174. so ca añño cāti kārakavedakānaṃ ekattaaññattapucchāvasena vuttaṃ. tato paravādī suttavirodhabhayeneva paṭikkhipitvā puna puṭṭho purime dvepi naye ekato katvā paṭijānāti. evaṃvādino pana sayaṃkatañca paraṃkatañca sukhadukkhaṃ āpajjatīti tassa vasena puṭṭho puna paṭikkhipati.
176. neva so karotīti kārakavedakānaṃ ekattaaññattapaṭikkhepavasena vuttaṃ. tato paravādī suttavirodhavaseneva paṭikkhipitvā puna puṭṭho yasmā manusso devalokūpapattiyā kammaṃ katvā na manussabhūtova paṭisaṃvedeti, nāpi yena kammaṃ kataṃ, tato aññova paṭisaṃvedeti, tasmā kārakato vedako neva so hoti, na aññoti maññamāno paṭijānāti. laddhimattamevetaṃ? evaṃvādino pana asayaṃkāraṃ aparaṃkāraṃ adhiccasamuppannaṃ sukhadukkhaṃ āpajjatīti tassa vasena puṭṭho puna paṭikkhipati. apica imasmiṃ vomissakanaye ādito paṭṭhāya imināpi nayena attho veditabbo. yasmā hi ayaṃ puggalavādī kammānaṃ kārakañceva vedakañca icchati, tasmāssa yo kārako, teneva vā vedakena bhavitabbaṃ, aññena vā ubhohi vā bhavitabbaṃ, ubhohi vāpi na bhavitabbanti idamāpannaṃ hoti. evamāpannameva anuyogaṃ anuyuñjanto sakavādī ‘‘so karotī’’tiādayo cattāropi vikappe āha. sesaṃ vuttappakārameva.
pariyosāne pana cattāropi pañhā ekato puṭṭhā. tattha paṭikkhepo ca paṭijānanā ca sayaṃkatādidosappatti ca purimanayeneva veditabbā. ito  paraṃ ‘‘kalyāṇapāpakānī’’ti avatvā heṭṭhā vuttanayā eva ‘‘kammaṃ atthī’’tiādinā vikappena dassitā. tesampi heṭṭhā vuttanayeneva attho veditabbo.
purisakārānuyogavaṇṇanā.
kalyāṇavaggotipi etasseva nāmaṃ.
14. abhiññānuyogavaṇṇanā
193. ito  paraṃ abhiññānuyogādivasena arahattasādhanā hoti. tattha āmantāti sakavādinā paṭiññāte paravādī ‘‘bahiddhā anindriyabaddharūpe iddhividhādivisesādhigamo natthi, ajjhattaṃ  atthi, tasmā iddhādinibbattakena puggalena bhavitabba’’nti maññamāno nanu atthi koci iddhiṃ vikubbatītiādimāha. taṃ sabbaṃ uttānatthameva.
abhiññānuyogavaṇṇanā.
15-18. ñātakānuyogādivaṇṇanā
197. idāni mātātiādiko ñātakānuyogo. khattiyotiādiko jātianuyogo. gahaṭṭho pabbajitoti paṭipattianuyogo. devo manussoti upapattianuyogo. sotāpannotiādiko paṭivedhānuyogo, ariyānuyogotipi vuccati. te sabbe uttānatthāyeva. ‘‘arahā hutvā na arahā’’ti panettha moghapañhattā na vuttaṃ.
206. cattāro purisayugātiādi saṃghānuyogo, sopi uttānatthoyeva.
209. saṅkhatotiādi saccikaṭṭhasabhāvānuyogo. tattha tatiyā koṭīti pucchā sakavādissa. tathārūpassa saccikaṭṭhassa abhāvato paṭikkhepo paravādissa. puna puṭṭho puggalaṃ sandhāya paṭiññā tasseva.
211. añño  puggalotipañhepi saṅkhatehi khandhehi aññattaṃ anicchanto paṭikkhepo tasseva.
212. khandhā saṅkhatātiādi saṅkhatāsaṅkhatāni sarūpena dassetvā aññattapucchanatthaṃ vuttaṃ.
213. rūpaṃ saṅkhatantiādi khandhe vibhāgato dassetvā aññattapucchanatthaṃ vuttaṃ.
214. puggalassa uppādoti pucchā sakavādissa, ‘‘jātidhammā jarādhammā, atho maraṇadhammino’’tiādisuttavasena  paṭiññā paravādissa. saṅkhatabhāvaṃ panassa so na icchati, tasmā paṭikkhipati.
215. puna na uppādo paññāyatītiādinā nayena puṭṭho ‘‘dukkhameva hi sambhoti, dukkhaṃ tiṭṭhati veti cā’’tiādivacanato (saṃ॰ ni॰ 1.171) puggalassa uppādādayo nāma na yujjantīti paṭijānāti.
216. atthatthamhīti atthaṃ vuccati nibbānaṃ. tattha atthīti pucchati. tassa atthitāya sassataṃ, natthitāya. ucchedo āpajjati. tadubhayampi anicchanto pacchā paṭikkhipati.
ñātakānuyogādivaṇṇanā.
19. paṭivedhānuyogādivaṇṇanā
217. bhavaṃ nissāya pañhe bhavanti upapattibhavaṃ.
218. vedanaṃ vediyamānapañhe vedanaṃ vediyamāno pariggahitavedano yogāvacarova pajānāti, bālaputhujjano nappajānāti.
224. kāyānupassanādipañhā uttānatthāyeva.
226. pārāyanagāthāya  suññato lokaṃ avekkhassūti sattasuññatavasena khandhalokaṃ olokehīti attho.
228. puggalo avekkhatīti sakavādipucchā. paravādissa hi ‘‘suññato lokaṃ avekkhassū’’ti gāthāya yo avekkhati, so puggaloti laddhi, tasmā naṃ evaṃ pucchati. saha rūpenāti  rūpakāyena saddhiṃ. tato anissaṭo hutvāti attho. idaṃ pañcavokāravasena anujānitvā puna taṃ jīvanti puṭṭho suttavirodhabhayena paṭikkhipati. vinā rūpenāti idaṃ catuvokāravasena anujānitvā puna aññaṃ jīvanti puṭṭho suttavirodhabhayeneva paṭikkhipati. ‘‘abbhantaragato’’ti ca ‘‘bahiddhā nikkhamitvā’’ti ca idaṃ ‘‘saha rūpena vinā rūpenā’’ti heṭṭhā vuttassa lakkhaṇavacanaṃ. tattha abbhantaragatoti rūpassa antogato, ito vā etto vā anikkhamitvā rūpaparicchedavaseneva ṭhito hutvāti attho. nikkhamitvāti rūpaparicchedaṃ atikkamitvā. rūpaṃ anissito hutvāti attho.
231. anattāti attanā jīvena puggalena rahito. ekadhammepi puggalo natthīti attho. evaṃ sabbasuttānaṃ āgamaṭṭhakathāsu vuttanayeneva  attho veditabbo. idha pana sandhāyabhāsitamattameva vakkhāma.
237. vuttaṃ bhagavatā sappikumbhotiādi ‘‘sabbāva desanā yathārutavaseneva atthato na gahetabbā’’ti dassanatthaṃ ābhataṃ. yathā hi suvaṇṇaṃ gahetvā kato suvaṇṇavikāro kumbho suvaṇṇakumbhoti vuccati, na evaṃ sappiṃ gahetvā kato sappissa vikāro sappikumbho nāma atthi. yasmiṃ pana kumbhe sappi pakkhittaṃ, so sappikumbho nāmāti ayamettha attho. telakumbhādīsupi eseva nayo. yathā ca nibbānaṃ niccaṃ dhuvaṃ, na evaṃ bhattaṃ vā yāgu vā atthi. kālaparicchedaṃ pana akatvā divase divase dassāmāti paññattavasena ‘‘niccabhattaṃ dhuvayāgū’’ti vuccatīti ayamettha attho.
‘‘atthi puggalo attahitāya paṭipanno’’tiādīsupi yathā rūpādayo dhammā paccattalakkhaṇasāmaññalakkhaṇavasena atthi, na evaṃ puggalo. rūpādīsu pana sati ‘evaṃnāmo’‘evaṃgotto’ti vohāro hoti. iti iminā lokavohārena lokasammutiyā lokaniruttiyā atthi puggaloti ayamettha attho. vuttampi cetaṃ bhagavatā – ‘‘imā kho citta, lokasamaññā lokaniruttiyo lokavohārā lokapaññattiyo’’ti (dī॰ ni॰ 1.440). rūpādidhammā pana vināpi lokasammutiṃ paccattasāmaññalakkhaṇavasena paññāpanato atthīti ayamettha attho.
buddhānaṃ  pana dve kathā sammutikathā ca paramatthakathā ca. tattha satto, puggalo, devo, brahmātiādikā sammutikathā nāma. aniccaṃ, dukkhaṃ, anattā, khandhā, dhātuyo, āyatanāni, satipaṭṭhānā, sammappadhānātiādikā paramatthakathā nāma.
tattha yo sammutidesanāya sattoti vā…pe॰… brahmāti vāti vutte jānituṃ paṭivijjhituṃ niyyātuṃ arahattajayaggāhaṃ gahetuṃ sakkoti, tassa bhagavā āditova sattoti vā puggaloti vā posoti vā devoti vā brahmāti vā katheti. yo paramatthadesanāya aniccanti vā dukkhanti vātiādīsu aññataraṃ sutvāva jānituṃ paṭivijjhituṃ niyyātuṃ arahattajayaggāhaṃ gahetuṃ sakkoti. tassa aniccantiādīsu aññataraṃ katheti. tathā sammutikathāya bujjhanakasattassa na paṭhamaṃ paramatthakathaṃ katheti. sammutikathāya pana bodhetvā pacchā paramatthakathaṃ katheti. paramatthakathāya bujjhanakasattassāpi na paṭhamaṃ sammutikathaṃ katheti. paramatthakathāya pana bodhetvā pacchā sammutikathaṃ katheti. pakatiyā pana paṭhamameva paramatthakathaṃ kathentassa desanā lūkhākārā hoti. tasmā buddhā paṭhamaṃ sammutikathaṃ kathetvā pacchā paramatthakathaṃ kathenti. te sammutikathaṃ kathentāpi saccameva sabhāvameva amusāva kathenti. paramatthakathaṃ kathentāpi saccameva sabhāvameva amusāva kathenti. ayañhi –
‘‘duve saccāni akkhāsi, sambuddho vadataṃ varo.
sammutiṃ paramatthañca, tatiyaṃ nupalabbhati’’..
tattha  –
‘‘saṅketavacanaṃ saccaṃ, lokasammutikāraṇaṃ.
paramatthavacanaṃ saccaṃ, dhammānaṃ tathalakkhaṇa’’nti..
aparo nayo – dve bhagavato desanā paramatthadesanā ca khandhādivasena, sammutidesanā ca sappikumbhādivasena. na hi bhagavā samaññaṃ atidhāvati. tasmā ‘‘atthi puggalo’’ti vacanamattato abhiniveso na kātabbo. satthārā hi –
‘‘paññattiṃ  anatikkamma, paramattho pakāsito.
samaññaṃ nātidhāveyya, tasmā aññopi paṇḍito.
paramatthaṃ pakāsento, samaññaṃ nātidhāvaye’’..
sesaṃ sabbattha uttānatthamevāti.
puggalakathā niṭṭhitā.
2. parihānikathā
1. vādayuttiparihānivaṇṇanā
239. idāni  parihānikathā hoti. parihānidhammo aparihānidhammo, ‘‘dveme, bhikkhave, dhammā sekkhassa, bhikkhuno parihānāya saṃvattanti’’ (a॰ ni॰ 2.185), ‘‘pañcime, bhikkhave, dhammā  samayavimuttassa bhikkhuno parihānāya saṃvattantī’’ti (a॰ ni॰ 5.149) evamādīni hi suttāni nissāya sammitiyā vajjiputtakā sabbatthivādino ekacce ca mahāsaṅghikā arahatopi parihāniṃ icchanti, tasmā te vā hontu aññeyeva vā, yesaṃ ayaṃ laddhi, tesaṃ laddhibhindanatthaṃ parihāyati arahā arahattāti pucchā sakavādissa. tatra parihāyatīti dve parihāniyo pattaparihāni ca appattaparihāni ca. tattha ‘‘dutiyampi kho āyasmā godhiko tamhā sāmayikāya cetovimuttiyā parihāyī’’ti (saṃ॰ ni॰ 1.159) ayaṃ pattaparihāni nāma. ‘‘mā vo sāmaññatthikānaṃ sataṃ sāmaññattho parihāyī’’ti (ma॰ ni॰ 1.416-418) ayaṃ appattaparihāni. tāsu idha pattaparihāni adhippetā. tañhi sandhāya āmantāti paṭiññā paravādissa. sakasamaye pana imaṃ pattaparihāniṃ nāma lokiyasamāpattiyāva icchanti, na arahattādīhi sāmaññaphalehi. parasamayepi naṃ sabbasāmaññaphalesu sabbabhavesu sabbakālesu sabbesañca puggalānaṃ na icchanti. taṃ pana tesaṃ laddhimattamevāti sabbaṃ laddhijālaṃ bhindituṃ puna sabbatthātiādinā nayena desanā vaḍḍhitā.
tattha yasmā paravādī kamena parihāyitvā sotāpattiphale ṭhitassa arahato parihāniṃ na icchati, upariphalesu ṭhitasseva icchati. yasmā ca rūpārūpabhavesu ṭhitassa na icchati, kammārāmatādīnaṃ pana parihāniyadhammānaṃ bhāvato kāmabhave ṭhitasseva icchati, tasmā ‘‘sabbatthā’’ti  puṭṭho paṭikkhipati. puna daḷhaṃ katvā puṭṭho kāmabhavaṃ sandhāya paṭijānāti. sabbasmimpi hi kāmabhave parihānikarā kāmaguṇā atthi, tasmā tattha parihāyatīti tassa laddhi.
tatiyapucchāya  parihānīti parihānikare dhamme pucchati. tattha yasmā parihāni nāma kammārāmatādidhammā, visesato vā kāmarāgabyāpādā eva, te ca rūpārūpabhave natthi, tasmā ‘‘na heva’’nti paṭikkhepo paravādissa.
sabbadāti kālapucchā. tattha paṭhamapañhe yonisomanasikārakāle aparihāyanato paṭikkhipati. dutiye ayonisomanasikaroto rattibhāge vā divasabhāge vā sabbadā parihāyanato paṭijānāti. tatiye parihānikaradhammasamāyoge  sati muhuttameva parihāni nāma hoti, tato pubbe aparihīnassa pacchā parihīnassa ca parihāni nāma natthīti paṭikkhipati.
sabbeva arahantoti pañhānaṃ paṭhamasmiṃ tikkhindriye sandhāya paṭikkhipati. dutiyasmiṃ mudindriye sandhāya paṭijānāti. tatiyasmimpi tikkhindriyāva adhippetā. tesañhi sabbesampi parihāni na hotīti tassa laddhi.
seṭṭhiudāharaṇe paṭhamapucchā paravādissa, dutiyā sakavādissa. tatrāyaṃ adhippāyo – yaṃ maṃ tumhe pucchatha – ‘‘arahā arahattā parihāyanto catūhi phalehi parihāyatī’’ti, tatra vo paṭipucchāmi – ‘‘catūhi satasahassehi seṭṭhī seṭṭhittaṃ karonto satasahassehi parihīne seṭṭhī seṭṭhittā parihīno hotī’’ti. tato sakavādinā ekadesena parihāniṃ sandhāya ‘‘āmantā’’ti vutte sabbasāpateyyā parihīno hotīti pucchati. tathā aparihīnattā sakavādī na hevāti vatvā atha naṃ ‘‘evameva arahāpi parihāyati ca. na ca catūhi phalehī’’ti uppannaladdhikaṃ dutiyaṃ bhabbapañhaṃ pucchati. paravādī seṭṭhino abhabbatāya niyamaṃ apassanto paṭijānitvā arahato catūhi phalehi parihānibhabbataṃ puṭṭho ‘‘niyato sambodhiparāyaṇo’’ti (a॰ ni॰ 3.87) vacanassa ayoniso atthaṃ gahetvā laddhiyaṃ ṭhito sotāpattiphalato parihāyituṃ abhabbataṃ sandhāya paṭikkhipati. taṃ panassa laddhimattamevāti.
ettāvatā vādayutti nāma niṭṭhitā hoti.
2. ariyapuggalasaṃsandanaparihānivaṇṇanā
240. idāni  ariyapuggalasaṃsandanā āraddhā. tattha yasmā keci arahatova parihāniṃ icchanti, keci anāgāminopi, keci sakadāgāmissapi. sotāpannassa pana sabbepi na icchantiyeva. ye arahattā parihāyitvā anāgāmisakadāgāmibhāve ṭhitā, tesaṃ parihāniṃ icchanti, na itaresaṃ anāgāmisakadāgāmīnaṃ. sotāpannassa  pana tepi sabbathāpi na icchantiyeva, tasmā peyyālamukhena pucchā katā. tattha tesaṃ laddhivasena paṭiññā ca paṭikkhepo ca veditabbā. ‘‘parihāyati anāgāmī anāgāmiphalā’’ti hi pañhasmiṃ ye anāgāmino parihāniṃ na icchanti, tesaṃ vasena paṭikkhepo. ye pakatianāgāmino vā arahattā parihāyitvā ṭhitaanāgāmino vā parihāniṃ icchanti, tesaṃ vasena paṭiññāti idamettha nayamukhaṃ. tassānusārena sabbapeyyālā atthato veditabbā.
241. yaṃ panettha ‘‘sotāpattiphalassa anantarā arahattaṃyeva sacchikarotī’’ti vuttaṃ, taṃ parihīnassa puna vāyamato arahattappattiṃ sandhāya vuttaṃ. itaro sotāpattiphalānantaraṃ arahattassa abhāvā paṭikkhipati.
242. tato paraṃ ‘‘parihāni nāmesā kilesappahānassa vā mandatāya bhaveyya, maggabhāvanādīnaṃ vā anadhimattatāya, saccānaṃ vā adassanenā’’ti evamādīnaṃ vasena anuyuñjituṃ kassa bahutarā kilesā pahīnātiādi vuttaṃ. taṃ sabbaṃ uttānādhippāyameva suttānaṃ panattho āgamaṭṭhakathāsu vuttanayeneva veditabbo.
262. samayavimutto arahā arahattā parihāyatīti ettha mudindriyo samayavimutto, tikkhindriyo asamayavimuttoti tesaṃ laddhi. sakasamaye pana avasippatto jhānalābhī samayavimutto, vasippatto jhānalābhī ceva sabbe ca ariyapuggalā ariye vimokkhe asamayavimuttāti sanniṭṭhānaṃ. so pana taṃ attano laddhiṃ gahetvā samayavimutto  parihāyati, itaro na parihāyatī’’ti āha. sesamettha uttānatthameva.
ariyapuggalasaṃsandanaparihānivaṇṇanā.
3. suttasādhanaparihānivaṇṇanā
265. idāni  suttasādhanā hoti. tattha uccāvacāti uttamahīnabhedato uccā ca avacā ca. paṭipādāti paṭipadā. samaṇena pakāsitāti buddhasamaṇena jotitā. sukhāpaṭipadā hi khippābhiññā uccā. dukkhāpaṭipadā dandhābhiññā avacā. itarā dve ekenaṅgena  uccā, ekena avacā. paṭhamaṃ vuttā eva vā uccā, itaro tissopi avacā. tāya cetāya uccāvacāya paṭipadāya na pāraṃ diguṇaṃ yanti, ekamaggena dvikkhattuṃ nibbānaṃ na gacchantīti attho. kasmā? yena maggena ye kilesā pahīnā, tena tesaṃ puna appahātabbato. etena parihānidhammābhāvaṃ dīpeti. nayidaṃ ekaguṇaṃ mutanti tañca idaṃ pāraṃ ekavāraṃyeva phusanārahaṃ na hoti. kasmā? ekena maggena sabbakilesānaṃ appahānato. etena ekamaggeneva arahattābhāvaṃ dīpeti.
atthi chinnassa chediyanti chinnassa kilesavaṭṭassa puna chinditabbaṃ kiñci atthīti pucchati. itaro tikkhindriyaṃ sandhāya paṭikkhipitvā puna puṭṭho mudindriyaṃ sandhāya paṭijānāti. sakavādī suttaṃ āharitvā natthibhāvaṃ dasseti. tattha oghapāsoti kilesogho ceva kilesapāso ca.
266. katassa paṭicayoti bhāvitassa maggassa puna bhāvanā. idhāpi paṭikkhepapaṭijānanāni purimanayeneva veditabbāni.
267. parihānāya saṃvattantīti paravādinā ābhate sutte pañca dhammā appattaparihānāya ceva lokiyasamāpattiparihānāya ca saṃvattanti. so pana pattassa arahattaphalassa parihānāya sallakkheti. teneva atthi arahato kammārāmatāti āha. itaropi asamayavimuttaṃ  sandhāya paṭikkhipitvā itaraṃ sandhāya paṭijānāti. kāmarāgavasena vā pavattamānaṃ taṃ paṭikkhipitvā itarathā pavattamānaṃ paṭijānāti. rāgādīnaṃ pana atthitaṃ puṭṭho paṭijānituṃ na sakkoti.
268. kiṃ pariyuṭṭhitoti kena pariyuṭṭhito anubaddho ajjhotthato vā hutvāti attho. anusayapucchāyapi tikkhindriyamudindriyavaseneva paṭikkhepapaṭijānanāni veditabbāni. kalyāṇānusayoti  vacanamattasāmaññena vā paṭijānāti. rāgo upacayaṃ gacchatīti bhāvanāya pahīnaṃ sandhāyāha. parato dosamohesupi eseva nayo. sakkāyadiṭṭhiādīnaṃ pana dassanena pahīnattā upacayaṃ na icchati. sesaṃ sabbattha uttānatthamevāti.
suttasādhanā.
parihānikathā niṭṭhitā.
3. brahmacariyakathā
1. suddhabrahmacariyakathāvaṇṇanā
269. idāni  brahmacariyakathā hoti. tattha dve brahmacariyavāsā, maggabhāvanā ca pabbajjā ca. pabbajjā sabbadevesu natthi. maggabhāvanā ṭhapetvā asaññasatte sesesu appaṭisiddhā. tattha ye paranimmitavasavattideve upādāya taduparidevesu maggabhāvanampi na icchanti seyyathāpi sammitiyā, te sandhāya natthi devesūti pucchā sakavādissa. ‘‘tīhi, bhikkhave, ṭhānehi jambudīpakā manussā uttarakuruke ca manusse adhiggaṇhanti deve ca tāvatiṃse. katamehi tīhi? sūrā satimanto idha brahmacariyavāso’’ti (a॰ ni॰ 9.21) idaṃ suttaṃ nissāya dvepi brahmacariyavāsā natthi devesūti uppannaladdhivasena paṭiññā paravādissa. puna dvinnampi brahmacariyānaṃ antarāyikadhammavaseneva sabbe devā jaḷāti pucchā sakavādissa. tattha hatthasaṃvācikāti mūgā viya hatthamuddhāya vattāro. parato atthi devesūti pucchā paravādissa, maggabhāvanaṃ sandhāya paṭiññā sakavādissa. paṭiññāya adhippāyaṃ asallakkhetvā pabbajjāvasena anuyogo paravādissa.
270. yattha natthi pabbajjāti pañhe gihīnañceva ekaccānañca devānaṃ maggapaṭilābhaṃ sandhāya paṭikkhepo tasseva. puna puṭṭho paccantavāsino ceva asaññasatte ca sandhāya paṭiññā tasseva. yo pabbajatītiādīsu pucchāsupi eseva nayo. puna ‘‘atthi devesū’’ti pañhepi maggabhāvanaṃ sandhāyeva paṭiññā sakavādissa, ‘‘sabbadevesū’’ti vutte asaññasatte sandhāya paṭikkhepo tasseva.
271. manussesūti  pañhadvaye jambudīpake sandhāya paṭiññā. paccantavāsino sandhāya paṭikkhepo veditabbo.
atthi yattha atthīti atthi te devā, atthi vā so padeso, yattha atthīti evaṃ sattapadesavibhāgamukhena vissajjanaṃ sakavādissa. iminā nayena sabbe ekantarikapañhā veditabbā.
272. suttānuyoge  kuhiṃ phaluppattīti tassa anāgāmino arahattaphaluppatti kuhinti pucchā sakavādissa. tatthevāti suddhāvāsesūti attho.
handa hīti kāraṇatthe nipāto. idaṃ vuttaṃ hoti – yasmā anāgāmipuggalo idha loke bhāvitena maggena tattha suddhāvāsesu phalaṃ sacchikaroti, na tattha aññaṃ maggaṃ bhāveti, tasmā natthi devesu brahmacariyavāsoti.
2. saṃsandanabrahmacariyavaṇṇanā
273. idāni  yadi aññattha bhāvitena maggena aññattha phalasacchikiriyā hoti, sotāpannādīnampi siyāti etamatthaṃ dassetuṃ puna anāgāmītiādīnaṃ saṃsandanapucchā sakavādissa. tattha anāgāmissa phalasacchikiriyāya paṭiññā, sesānaṃ phalasacchikiriyāya paṭikkhepo paravādissa. idha bhāvitamaggo hi anāgāmī idhavihāyaniṭṭho nāma hoti. so idha anāgāmimaggaṃ bhāvetvā ‘‘opapātiko tatthaparinibbāyī’’ti vacanato ‘‘puna maggabhāvanaṃ vinā upapattivaseneva arahattaphalaṃ sacchikarotī’’ti tassa laddhi. sotāpannasakadāgāmino pana tattha maggaṃ bhāvetvā tatrupapattikā nāma hontīti tesaṃ idhāgamanaññeva natthi. iti so anāgāmissa phalasacchikiriyaṃ puṭṭho paṭijānāti. itaresaṃ paṭikkhipati.
anāgāmī puggalo tattha bhāvitena maggenāti pañhe ‘‘anāgāmino tattha maggabhāvanāva natthī’’ti laddhiyā paṭikkhipati. maggo ca bhāvīyati, na ca kilesā pahīyantīti pucchā sakavādissa, rūpāvacaramaggaṃ sandhāya paṭiññā itarassa. rūpāvacaramaggena hi so idhavihāyaniṭṭho nāma jāto.
anāgāmī puggalo katakaraṇīyoti pañhe ‘‘opapātiko tatthaparinibbāyī’’ti vacanato upapattiyāvassa katakaraṇīyādibhāvaṃ sandhāya paṭijānāti. arahāti pañhe idhaparinibbāyino arahato vaseneva paṭikkhipati. puna puṭṭho tatthaparinibbāyino vasena paṭijānāti.
atthi arahato punabbhavotiādīsupi tatthaparinibbāyī idhaparinibbāyīnaṃ vaseneva attho veditabbo. appaṭividdhākuppova tatthaparinibbāyatīti puṭṭho  idheva bhāvitena maggena tassa akuppapaṭivedhaṃ icchanto paṭikkhipati.
yathā migoti paṭhamaṃ udāharaṇaṃ paravādissa, dutiyaṃ sakavādissa. sesaṃ sabbattha uttānatthamevāti.
brahmacariyakathā niṭṭhitā.
3. odhisokathāvaṇṇanā
274. idāni odhisokathā nāma hoti. tattha ye sotāpannādīnaṃ nānābhisamayavasena dukkhadassanādīhi odhiso odhiso  ekadesena ekadesena kilesappahānaṃ icchanti seyyathāpi etarahi sammitiyādayo, tesaṃ taṃ laddhiṃ bhindituṃ odhisoti pucchā sakavādissa, paṭiññā paravādissa. puna anuyogo sakavādissa, ekadesena sotāpannādibhāvassa abhāvato paṭikkhepo paravādissa. iminā upāyena sabbavāresu attho veditabboti.
odhisokathāvaṇṇanā.
4. jahatikathā
1. nasuttāharaṇakathāvaṇṇanā
279. idāni  jahatikathā nāma hoti. tattha yesaṃ ‘‘jhānalābhī puthujjano saha saccābhisamayā anāgāmī nāma hoti, tassa puthujjanakāleyeva kāmarāgabyāpādā pahīnā’’ti laddhi seyyathāpi etarahi sammitiyānaṃ, tesaṃ taṃ laddhiṃ bhindituṃ jahati puthujjanoti pucchā sakavādissa, jhānavikkhambhitānaṃ pana tesaṃ pariyuṭṭhānaṃ apassantassa paṭiññā paravādissa. yasmā pana tesaṃ jhānavikkhambhitānampi anāgāmimaggeneva accantaṃ  pahānaṃ hoti, tasmā puna accantantiādianuyogo sakavādissa, tathārūpassa pahānassa abhāvato paṭikkhepo itarassa. vikkhambhetīti accantavikkhambhanameva sandhāya pucchā sakavādissa. tato paraṃ anāgāmimaggaṭṭhena saddhiṃ puthujjanasaṃsandanaṃ hoti. taṃ uttānatthameva.
280. tato paraṃ anāgāmiphale saṇṭhātīti puṭṭho jhānānāgāmitaṃ sandhāya paṭijānāti. arahatte saṇṭhātīti puṭṭho dassanamaggena uddhambhāgiyānaṃ pahānābhāvato paṭikkhipati.
apubbaṃ acarimaṃ tayo maggeti puṭṭho tathārūpāya bhāvanāya abhāvā paṭikkhipati. puna puṭṭho tiṇṇaṃ maggānaṃ kiccasabbhāvaṃ sandhāya paṭijānāti. sāmaññaphalapucchāsupi eseva nayo. katamena maggenāti puṭṭho anāgāmimaggenāti jhānānāgāmitaṃ sandhāya vadati. puna saṃyojanappahānaṃ puṭṭho tiṇṇaṃ anāgāmimaggena tesaṃ kilesānaṃ appaheyyattā paṭikkhipati. dutiyaṃ puṭṭho paṭhamamaggasseva  jhānānāgāmimaggabhāvaṃ sandhāya paṭijānāti. sesamettha uttānatthamevāti.
jahatikathā.
5. sabbamatthītikathā
1. vādayuttivaṇṇanā
282. idāni  sabbamatthītivādakathā nāma hoti. tattha yesaṃ ‘‘yaṃ kiñci rūpaṃ atītānāgatapaccuppannaṃ…pe॰… ayaṃ vuccati rūpakkhandho’’tiādivacanato (vibha॰ 2) ‘‘sabbepi atītādibhedā dhammā khandhasabhāvaṃ na vijahanti, tasmā sabbaṃ atthiyeva nāmā’’ti laddhi, seyyathāpi etarahi sabbamatthivādānaṃ, tesaṃ laddhivisodhanatthaṃ sabbamatthīti pucchā sakavādissa, vuttappakārāya laddhiyā ṭhatvā paṭiññā itarassa. sabbathāti sabbasmiṃ sarīre sabbamatthīti pucchati. sabbadāti sabbasmiṃ kāle sabbamatthīti pucchati. sabbena sabbanti sabbenākārena sabbamatthīti pucchati. sabbesūti sabbesu dhammesu sabbamatthīti pucchati. ayoganti  ayuttaṃ. nānāsabhāvānañhi yogo hoti, na ekasabhāvassa. iti imasmiṃ pañhe rūpaṃ vedanāya, vedanaṃ vā rūpena anānaṃ ekalakkhaṇameva katvā sabbamatthīti pucchati. yampi natthi tampatthīti yampi chaṭṭhakhandhādikaṃ sasavisāṇādikaṃ vā kiñci natthīti siddhaṃ, tampi te atthīti pucchati. sabbamatthīti yā diṭṭhi sā diṭṭhi micchādiṭṭhīti, yā diṭṭhi sā diṭṭhi sammādiṭṭhīti hevamatthīti iminā idaṃ pucchati – yā te esā sabbamatthīti diṭṭhi, sā diṭṭhi ayāthāvakattā micchādiṭṭhīti evaṃ yā amhākaṃ diṭṭhi, sā diṭṭhi yāthāvakattā sammādiṭṭhīti evaṃ tava samaye atthīti pucchati. itaro sabbesupi etesu nayesu vuttappakārāya atthitāya abhāvato paṭikkhipati. imesu pana sabbesupi nayesu ‘‘ājānāhi niggaha’’nti ādiṃ katvā sabbo kathāmaggabhedo vitthārato veditabboti ayaṃ tāvettha vādayutti.
2. kālasaṃsandanavaṇṇanā
283-284. idāni  atītaṃ atthīti kālasaṃsandanaṃ hoti. tattha atītaṃ atthītiādikaṃ suddhikasaṃsandanaṃ. atītaṃ rūpaṃ atthītiādikaṃ khandhavasena kālasaṃsandanaṃ.
285. paccuppannaṃ rūpaṃ appiyaṃ karitvāti atītānāgataṃ pahāya paccuppannarūpameva appiyaṃ  avibhajitabbaṃ karitvā. rūpabhāvaṃ jahatītipañhe niruddhassāpi rūpassa rūpakkhandhasaṅgahitattā paṭikkhipati. rūpabhāvaṃ na jahatīti paṭilomapañhepi rūpakkhandhena saṅgahitattāva paṭijānāti. odātaṃ vatthaṃ appiyaṃ karitvāti ettha kiñcāpi na sabbaṃ vatthaṃ odātaṃ, iminā pana vatthanti avatvā ‘‘odātaṃ vatthaṃ appiyaṃ karitvā’’ti vutte sakavādinā ekatthatā anuññātā. odātabhāvaṃ jahatīti pañhe vaṇṇavigamaṃ sandhāya paṭiññā sakavādissa. vatthabhāvaṃ jahatīti ettha pana paññattiyā avigatattā paṭikkhepo tasseva. paṭilomepi eseva nayo.
286. atītaṃ atītabhāvaṃ na jahatīti puṭṭho ‘‘yadi jaheyya, anāgataṃ vā paccuppannaṃ vā siyā’’ti maññamāno paṭijānāti. anāgataṃ anāgatabhāvaṃ na jahatīti puṭṭho pana ‘‘yadi na jaheyya, anāgatamevassa, paccuppannabhāvaṃ na pāpuṇeyyā’’ti maññamāno paṭikkhipati. paccuppannapañhepi atītabhāvaṃ anāpajjanadoso siyāti paṭikkhipati. anulomapañhesupi imināva nayena attho veditabbo.
287. evaṃ suddhikanayaṃ vatvā puna khandhavasena dassetuṃ atītaṃ rūpantiādi vuttaṃ. taṃ sabbaṃ pāḷianusāreneva sakkā jānituṃ.
vacanasodhanavaṇṇanā
288. idāni ‘‘atītaṃ nvatthī’’tiādi vacanasodhanā hoti. tattha hañci atītaṃ nvatthīti yadi atītaṃ no atthīti attho. atītaṃ  atthīti micchāti atītañca taṃ atthi cāti micchā eva. taññeva anāgataṃ taṃ paccuppannanti puṭṭho anāgatakkhaṇeyevassa paccuppannatāya abhāvaṃ sandhāya kālanānattena paṭikkhipati.
dutiyaṃ puṭṭho yaṃ uppādato pubbe anāgataṃ ahosi, tassa uppannakāle paccuppannattā paṭijānāti. hutvā hoti hutvā hotīti yadetaṃ tayā ‘‘anāgataṃ hutvā paccuppannaṃ hotī’’ti vadatā taññeva anāgataṃ taṃ paccuppannanti laddhivasena ‘‘anāgataṃ vā paccuppannaṃ vā hutvā hotī’’ti  vuttaṃ. kiṃ te tampi hutvā hotīti? itaro hutvā bhūtassa puna hutvā abhāvato na hevanti paṭikkhipati.
dutiyaṃ puṭṭho yasmā taṃ anāgataṃ hutvā paccuppannaṃ hontaṃ ‘‘hutvā hotī’’ti saṅkhaṃ gataṃ, tasmā paṭijānāti. atha naṃ sakavādī ‘‘yadi te taṃ anāgataṃ hutvā paccuppannaṃ hontaṃ ‘hutvā hotī’ti saṅkhaṃ gataṃ, puna hutvā hoti, yaṃ anāgataṃ na hutvā paccuppannaṃ na hontaṃ ‘na hutvā na hotī’ti saṅkhaṃ gataṃ sasavisāṇaṃ, kiṃ te tampi puna na hutvā na hotī’’tiadhippāyena na hutvā na hoti na hutvā na hotīti pañhaṃ pucchati. itaro ‘‘yaṃ natthi, taṃ natthitāya, eva anāgataṃ na hutvā paccuppannaṃ na hotīti nahutvānahoti nāma tāva hotu, puna nahutvānahotibhāvo panassa kuto’’ti maññamāno paṭikkhipati. taññeva paccuppannaṃ taṃ atītanti pañhepi paccuppannakkhaṇeyevassa atītatāya abhāvaṃ sandhāya kālanānattā paṭikkhipati.
dutiyapañhe  puṭṭho yaṃ atītabhāvato pubbe paccuppannaṃ ahosi, tasseva atītattā paṭijānāti. hutvā hoti hutvā hotīti yadetaṃ tayā ‘‘paccuppannaṃ hutvā atītaṃ hotī’’ti vadatā ‘‘taññeva paccuppannaṃ taṃ atīta’’nti laddhivasena ‘‘paccuppannaṃ vā atītaṃ vā hutvā hotī’’ti vuttaṃ, kiṃ te tampi hutvā hotīti? itaro hutvā bhūtassa puna hutvā abhāvato na hevanti paṭikkhipati.
dutiyapañhe yasmā taṃ paccuppannaṃ hutvā atītaṃ hontaṃ ‘‘hutvā hotī’’ti saṅkhaṃ gataṃ, tasmā paṭijānāti. atha naṃ sakavādī ‘‘yadi te taññeva paccuppannaṃ hutvā atītaṃ hontaṃ ‘hutvā hotī’ti saṅkhaṃ gataṃ, puna hutvā hoti, yaṃ paccuppannaṃ na hutvā atītaṃ na hontaṃ ‘na hutvā na hotī’ti saṅkhaṃ gataṃ sasavisāṇaṃ, kiṃ te tampi puna na hutvā na hotī’’ti adhippāyena na hutvā na hoti na hutvā na hotīti pañhaṃ pucchati. itaro ‘‘yaṃ natthi, taṃ natthitāya eva paccuppannaṃ na hutvā atītaṃ na hotīti nahutvānahoti nāma tāva hotu. puna nahutvānahotibhāvo panassa kuto’’ti maññamāno paṭikkhipati. ubhayaṃ ekato katvā āgate tatiyapañhepi imināvupāyena yojanā kātabbā.
aparo  nayo – yadi taññeva anāgataṃ taṃ paccuppannaṃ, anāgatassa paccuppanne vutto hotibhāvo, paccuppannassa ca anāgate vutto hutvābhāvo āpajjati. evaṃ sante anāgatampi hutvāhoti nāma. paccuppannampi hutvāhotiyeva nāma. tena taṃ pucchāma – ‘‘kiṃ te etesu ekekaṃ hutvā hoti hutvā hotī’’ti? itaro – ‘‘taññeva anāgataṃ taṃ paccuppanna’’nti pañhe paṭikkhittanayeneva paṭikkhipitvā puna puṭṭho dutiye pañhe paṭiññātanayeneva paṭijānāti. atha naṃ sakavādī ‘‘taññeva anāgataṃ taṃ paccuppanna’’nti pañhāvasena tesu ekekaṃ hutvā hoti hutvā hotīti paṭijānantaṃ purimaṃ paṭikkhittapañhaṃ parivattitvā pucchanto na hutvā na hoti na hutvā na hotīti pucchati. tassattho – nanu ‘‘tayā taññeva anāgataṃ taṃ paccuppanna’’nti vutte paṭhamapañhaṃ paṭikkhipantena anāgatassa hotibhāvo paccuppannassa ca hutvābhāvo paṭikkhittoti. tena anāgataṃ na hoti nāma, paccuppannaṃ na hutvā nāma.
dutiyapañhe  ca taññeva anāgataṃ taṃ paccuppannanti paṭiññātaṃ. evaṃ sante anāgatampi na hutvā na hoti nāma. paccuppannampi na hutvā na hotiyeva nāma. tena taṃ pucchāma – ‘‘kiṃ te etesu ekekaṃ na hutvā na hoti na hutvā na hotī’’ti? paravādī sabbato andhakārena pariyonaddho viya tesaṃ nahutvānahotibhāvaṃ apassanto na hevanti paṭikkhipati.
dutiyavārepi yadi taññeva  paccuppannaṃ taṃ atītaṃ, paccuppannassa atīte vutto hotibhāvo, atītassa ca paccuppanne vutto hutvābhāvo āpajjati, evaṃ sante paccuppannampi hutvāhoti nāma, atītampi hutvāhotiyeva nāma. tena taṃ pucchāma – ‘‘kiṃ te etesu ekekaṃ hutvā hoti hutvā hotī’’ti? itaro taññeva paccuppannaṃ taṃ atītantipañhe paṭikkhittanayeneva paṭikkhipitvā puna puṭṭho dutiyapañhe paṭiññātanayeneva paṭijānāti. atha naṃ sakavādī ‘‘taññeva paccuppannaṃ taṃ atīta’’nti pañhāvasena tesu ekekaṃ hutvā hoti hutvā hotīti paṭijānantaṃ purimaṃ paṭikkhittapañhaṃ parivattitvā pucchanto na hutvā na hoti na hutvā na hotīti pucchati. tassattho – nanu tayā taññeva paccuppannaṃ taṃ atītanti vutte paṭhamapañhaṃ paṭikkhipantena paccuppannassa hotibhāvo, atītassa ca hutvābhāvo paṭikkhittoti. tena paccuppannaṃ nahoti nāma. atītaṃ nahutvā nāma.
dutiyapañhe ca te ‘‘taññeva paccuppannaṃ taṃ atīta’’nti paṭiññātaṃ. evaṃ sante paccuppannampi  na hutvā na hoti nāma, atītampi na hutvā na hotiyeva nāma. tena taṃ pucchāma – ‘‘kiṃ te etesu ekekaṃ na hutvā na hoti, na hutvā na hotī’’ti. paravādī sabbato andhakārena pariyonaddho viya tesaṃ nahutvānahotibhāvaṃ apassanto na hevanti paṭikkhipati.
tatiyavārepi yadi taññeva anāgataṃ taṃ paccuppannaṃ taṃ atītaṃ; anāgatapaccuppannānaṃ paccuppannātītesu vutto hotibhāvo, paccuppannātītānañca anāgatapaccuppannesu vutto hutvābhāvo āpajjati. evaṃ sante anāgatampi hutvāhoti nāma. paccuppannampi atītampi hutvā hotiyeva nāma. tena taṃ pucchāma – ‘‘kiṃ te tīsupi etesu ekekaṃ hutvā hoti  hutvā hotī’’ti? itaro ‘‘taññeva anāgataṃ, taṃ paccuppannaṃ, taṃ atīta’’ntipañhe paṭikkhittanayeneva paṭikkhipitvā puna puṭṭho dutiyapañhe paṭiññātanayeneva paṭijānāti. atha naṃ sakavādī ‘‘taññeva anāgataṃ, taṃ paccuppannaṃ, taṃ atīta’’nti pañhāvasena tesu ekekaṃ hutvā hoti, hutvā hotīti paṭijānantaṃ purimaṃ paṭikkhittapañhaṃ parivattitvā pucchanto na hutvā na hoti na hutvā na hotīti pucchati. tassattho  – nanu tayā taññeva anāgataṃ, taṃ paccuppannaṃ, taṃ atītanti vutte paṭhamapañhaṃ paṭikkhipantena anāgatapaccuppannānaṃ hotibhāvo; paccuppannātītānañca hutvābhāvo paṭikkhittoti? tena anāgataṃ paccuppannañca na hoti nāma. paccuppannañca atītañca na hutvā nāma.
dutiyapañhe ca te ‘‘taññeva anāgataṃ, taṃ paccuppannaṃ, taṃ atīta’’nti paṭiññātaṃ. evaṃ sante anāgatampi na hutvā na hoti nāma, paccuppannampi atītampi na hutvā na hotiyeva nāma. tena taṃ pucchāma – ‘‘kiṃ te etesu ekekaṃ na hutvā na hoti na hutvā na hotī’’ti? paravādī sabbato andhakārena pariyonaddho viya tesaṃ na hutvā na hotibhāvaṃ apassanto na hevanti paṭikkhipatīti. niggahādīni panettha heṭṭhā vuttanayeneva yojetabbāni.
vacanasodhanavaṇṇanā niṭṭhitā.
atītacakkhurūpādikathāvaṇṇanā
289. atītaṃ  cakkhu atthītiādīsupi cakkhādibhāvāvijahaneneva atthitaṃ paṭijānāti. passatītiādīni puṭṭho pana tesaṃ viññāṇānaṃ kiccābhāvavasena paṭikkhipati.
atītañāṇādikathāvaṇṇanā
290. tena ñāṇena ñāṇakaraṇīyaṃ karotīti pañhe tassa ñāṇassa niruddhattā kiccabhāvamassa apassanto paṭikkhipati. puna puṭṭho atītārammaṇaṃ paccuppannaṃ ñāṇaṃ atītānaṃ dhammānaṃ jānanato atītaṃ ñāṇanti  lesena paccuppannameva ‘‘atītaṃ ñāṇa’’nti katvā tena ñāṇena ñāṇakaraṇīyassa atthitāya paṭijānāti. athassa sakavādī lesokāsaṃ adatvā tena ñāṇena dukkhaṃ parijānātītiādimāha. itaro atītārammaṇeneva ñāṇena imesaṃ catunnaṃ kiccānaṃ abhāvā  paṭikkhipati. anāgatapañhepi eseva nayo. paccuppannapañho ceva saṃsandanapañho ca uttānatthāyeva.
arahantādikathāvaṇṇanā
291. arahato atīto rāgo atthītiādīsupi rāgādibhāvāvijahanto evaṃ paṭijānāti. sarāgotiādīsu suttavirodhabhayena ceva yuttivirodhabhayena ca paṭikkhipati.
padasodhanakathāvaṇṇanā
295. evaṃ sabbampi pāḷianusāreneva viditvā parato atthi siyā atītaṃ, siyā nvātītanti ettha evamattho veditabbo. yaṃ atītameva atthi, taṃ atītaṃ. yaṃ paccuppannānāgataṃ atthi, taṃ no atthi, taṃ no atītaṃ. tenātītaṃ nvātītaṃ, nvātītaṃ atītanti tena kāraṇena atītaṃ no atītaṃ, no atītaṃ atītanti. anāgatapaccuppannapucchāsupi eseva nayo.
suttasādhanavaṇṇanā
296. na  vattabbaṃ ‘‘atītaṃ atthi anāgataṃ atthī’’ti suttasādhanāya pucchā paravādissa, paṭiññā sakavādissa. puna attano laddhiṃ nissāya yaṃkiñci, bhikkhave, rūpanti anuyogo paravādisseva. dutiyanaye pucchā sakavādissa, paṭiññā itarassa. evaṃ sabbattha pucchā ca paṭiññā ca veditabbā. yaṃ panetaṃ paravādinā anāgatassa atthibhāvasādhanatthaṃ ‘‘nanu vuttaṃ bhagavatā kabaḷīkāre, ce, bhikkhave’’ti suttassa pariyosāne atthi tattha āyatiṃ punabbhavābhinibbattītiādi dassitaṃ na taṃ anāgatassa atthibhāvasādhakaṃ. tañhi hetūnaṃ pariniṭṭhitattā avassaṃ bhāvitaṃ sandhāya tattha vuttaṃ. ayaṃ suttādhippāyo. sesaṃ sabbattha uttānatthamevāti.
sabbamatthītikathāvaṇṇanā niṭṭhitā.
6. atītakkhandhādikathā
1. nasuttasādhanakathāvaṇṇanā
297. idāni ‘‘atītaṃ khandhā’’tiādikathā hoti. tattha khandhādibhāvāvijahanato atītānāgatānaṃ atthitaṃ icchantassa atītaṃ khandhāti pucchā paravādissa, atītassa khandhasaṅgahitattā āmantāti paṭiññā sakavādissa. puna atītaṃ  natthīti pucchā paravādissa, tassa niruttipathasuttena atthitāya vāritattā paṭikkhepo sakavādissa. āyatanadhātupucchāsupi anāgatapañhesupi paccuppannena saddhiṃ saṃsanditvā anulomapaṭilomato āgatapañhesupi ‘‘atītaṃ rūpa’’ntiādipañhesupi imināvupāyena attho veditabbo.
2. suttasādhanavaṇṇanā
298. suttasādhane  pana na vattabbanti pucchā sakavādissa. tattha natthi ceteti natthi ca ete dhammāti attho. khandhādibhāve sati natthitaṃ anicchantassa āmantāti paṭiññā paravādissa, atha nesaṃ natthibhāvasādhanatthaṃ suttāharaṇaṃ sakavādissa. dutiyapucchāpi paravādissa, paṭiññā sakavādissa, suttāharaṇaṃ paravādissa. taṃ pana nesaṃ khandhādibhāvameva sādheti, na atthibhāvanti āhaṭampi anāhaṭasadisamevāti.
atītaṃ khandhātiādikathāvaṇṇanā.
7. ekaccaṃatthītikathā
1. atītādiekaccakathāvaṇṇanā
299. idāni  ekaccaṃ atthīti kathā hoti. tattha ye ‘‘ekaccaṃ atītaṃ atthī’’ti maññanti, seyyathāpi kassapikā; tesaṃ laddhibhindanatthaṃ atītaṃ atthīti pucchā sakavādissa, ekaccaṃ atthīti vissajjanaṃ paravādissa. ayañhi adhippāyo – avipakkavipākaṃ atthi, vipakkavipākaṃ natthīti. ekaccaṃ niruddhanti anuyogo sakavādissa. tassattho – yadi te atītaṃ ekaccaṃ atthi ekaccaṃ natthi, evaṃ sante ekaccaṃ atītaṃ niruddhaṃ, ekaccaṃ atītaṃ aniruddhaṃ, tatheva ṭhitanti āpajjati. vigatantiādīsupi eseva nayo.
avipakkavipākadhammā ekacceti idaṃ yasmā yesaṃ so avipakkavipākānaṃ atthitaṃ icchati, tepi atītāyeva. tasmā yathā te atītaṃ ekaccaṃ atthi, kiṃ tathā avipakkavipākāpi dhammā  ekacce atthī ekacce natthīti codetuṃ vuttaṃ. vipakkavipākāti idaṃ yesaṃ so natthitaṃ icchati, tesaṃ vasena codetuṃ vuttaṃ. avipākāti idaṃ abyākatānaṃ vasena codetuṃ vuttaṃ. iti imesaṃ tiṇṇaṃ rāsīnaṃ vasena sabbesu anulomapaṭilomesu paṭiññā ca  paṭikkhepo ca veditabbā. atītā ekadesaṃ vipakkavipākā, ekadesaṃ avipakkavipākāti vippakatavipākā vuccanti. yena hi kammena paṭisandhi nibbattitā, bhavaṅgampi cutipi tasseva vipāko. tasmā paṭisandhito yāva cuti, tāva taṃ vippakatavipākaṃ nāma hoti. tathārūpe dhamme sandhāyetaṃ vuttaṃ.
vipaccissantīti katvā te atthīti pucchā sakavādissa. yathā dhammadharassa puggalassa niddāyantassāpi bahupavattino dhammā atthīti vuccanti, evaṃ lokavohāravasena atthitaṃ sandhāya paṭiññā paravādissa. vipaccissantīti katvā paccupannāti dutiyapañhe ‘‘kammānaṃ avināsasaṅkhāto kammūpacayo nāmeko atthī’’ti laddhiyaṃ ṭhatvā paṭiññā paravādissa.
2. anāgatādiekaccakathāvaṇṇanā
300. anāgataṃ  atthītiādīsupi ekaccaṃ atthīti uppādino dhamme sandhāya vadati. sesaṃ sabbattha heṭṭhā vuttanayattā uttānatthamevāti.
ekaccaṃatthītikathāvaṇṇanā.
8. satipaṭṭhānakathāvaṇṇanā
301. idāni satipaṭṭhānakathā hoti. ‘‘tattha – catunnaṃ, bhikkhave, satipaṭṭhānānaṃ samudayañca atthaṅgamañca desessāmī’’ti (saṃ॰ ni॰ 5.408) satipaṭṭhānasaṃyutte vuttanayeneva yesaṃ kāyādayo satiyā ārammaṇadhamme gahetvā ‘‘sabbe dhammā satipaṭṭhānā’’ti laddhi, seyyathāpi etarahi andhakānaṃ. andhakā nāma pubbaseliyā, aparaseliyā, rājagiriyā, siddhatthikāti ime pacchā uppannanikāyā. tesaṃ laddhivivecanatthaṃ pucchā sakavādissa, paṭiññā paravādissa. tattha yasmā ‘‘patiṭṭhāti etesūti paṭṭhānā. kā patiṭṭhāti? sati. satiyā paṭṭhānā satipaṭṭhānā’’ti iminā atthena satigocarāpi satipaṭṭhānā. ‘‘patiṭṭhahantīti paṭṭhānā. kā  patiṭṭhahanti? satiyo. satiyova paṭṭhānā satipaṭṭhānā’’ti iminā atthena satiyova satipaṭṭhānā. tasmā dvepi vādā pariyāyena yujjanti. ye pana taṃ pariyāyaṃ pahāya ekanteneva ‘‘sabbe dhammā satipaṭṭhānā’’ti vadanti, te sandhāya pucchā sakavādissa, ārammaṇavasena paṭiññā paravādissa. sabbe dhammā satīti anuyuttassa pana sabbesaṃ satisabhāvābhāvato paṭikkhepo tasseva. tattha khayagāmītiādīni maggavisesanāni. ekāyanamaggo hi kilesānaṃ khayabhūtaṃ nibbānaṃ gacchatīti khayagāmī. cattāri saccāni bujjhanto gacchatīti bodhagāmī. vaṭṭaṃ apacinanto gacchatīti apacayagāmī. evametehi padehi ‘‘kiṃ te sabbe dhammā evarūpo te ekāyano maggo hotī’’ti pucchati. anāsavā asaṃyojaniyātiādīnipi lokuttarabhāvaṃ pucchanatthāya vuttāni. buddhānussatītiādīni pabhedapucchāvasena vuttāni.
cakkhāyatanaṃ  satipaṭṭhānantiādi sabbadhammānaṃ pabhedapucchāvasena vuttaṃ. tatthāpi sativasena paṭikkhepo, ārammaṇavasena paṭiññāti. evaṃ sabbapañhesu attho veditabbo. suttasādhanā uttānatthāyevāti.
satipaṭṭhānakathāvaṇṇanā niṭṭhitā.
9. hevatthikathāvaṇṇanā
304. idāni hevatthikathā nāma hoti. tattha yesaṃ ‘‘sabbepi atītādibhedā dhammā rūpādivasena atthi, atītaṃ anāgatapaccuppannavasena, anāgatapaccuppannāni vā atītādivasena natthi; tasmā sabbamevidaṃ evaṃ atthi evaṃ natthī’’ti laddhi, seyyathāpi etarahi vuttappabhedānaṃ andhakānaṃ; te sandhāya atītaṃ atthīti pucchā sakavādissa. hevatthi heva natthīti vissajjanaṃ paravādissa. tattha hevāti evaṃ. atha naṃ sakavādī ‘‘yadi atītova evaṃ atthi, evaṃ natthīti laddhi, evaṃ sante soyeva atthi, soyeva natthi nāmā’’ti pucchanto sevatthi, seva natthīti āha. itaro teneva sabhāvena atthitaṃ, teneva natthitaṃ sandhāya paṭikkhipati. dutiyaṃ puṭṭho  sakabhāveneva atthitaṃ, parabhāveneva natthitaṃ sandhāya paṭijānāti. tato paraṃ atthaṭṭho natthaṭṭhoti atthisabhāvo natthisabhāvo nāma hotīti pucchati. imināvupāyena sabbavāresu attho veditabbo. pariyosāne pana ‘‘tena hi atītaṃ hevatthi, heva natthī’’ti ca ‘‘tena hi rūpaṃ hevatthi, heva natthī’’ti cātiādīni vatvā kiñcāpi paravādinā laddhi patiṭṭhāpitā, ayoniso patiṭṭhāpitattā panesā appatiṭṭhāpitāyevāti.
hevatthikathāvaṇṇanā.
mahāvaggo niṭṭhito.
2. dutiyavaggo
1. parūpahāravaṇṇanā
307. idāni  parūpahārakathā nāma hoti. tattha ye arahattaṃ paṭijānantānaṃ appatte pattasaññīnaṃ adhimānikānaṃ kuhakānaṃ vā arahattaṃ paṭijānantānaṃ sukkavissaṭṭhiṃ disvā ‘‘mārakāyikā devatā arahato asuciṃ upasaṃharantī’’ti maññanti; seyyathāpi etarahi pubbaseliyā ca aparaseliyā ca; te sandhāya atthi arahatoti pucchā sakavādissa, paṭiññā itarassa. idāni yasmā sukkavissaṭṭhi nāma rāgasamuṭṭhānā hoti, tasmā atthi arahato rāgoti anuyogo āraddho. so sabbopi uttānatthoyeva.
mārakāyikā devatā attanotiādipañhe yasmā tāsaṃ devatānaṃ sukkavissaṭṭhi nāma natthi, aññesampi sukkaṃ gahetvā na upasaṃharanti, arahato pana sukkameva natthi, tasmā na hevanti paṭikkhipati.
neva attanotipañhe pana nimminitvā upasaṃharantīti laddhiyā paṭijānāti. lomakūpehītipañhe sappitelānaṃ viya lomakūpehi upasaṃharaṇābhāvaṃ disvā paṭikkhipati.
308. handa  hīti vacasāyatthe nipāto. ‘‘arahā nu kho ahaṃ, no’’ti evaṃ vimatiṃ gāhayissāmāti evaṃ vacasāyaṃ katvā upasaṃharantīti attho. atthi arahato vimatīti puṭṭho aṭṭhavatthukaṃ vicikicchaṃ sandhāya paṭikkhipati, dutiyaṃ puṭṭho itthipurisānaṃ nāmagottādīsu sanniṭṭhānābhāvaṃ sandhāya paṭijānāti.
309. atthi tassa āsayoti tassa sukkassa uccārapassāvānaṃ viya patiṭṭhānokāso atthīti pucchati.
312. sadhammakusalassāti attano arahattadhammamatteyeva kusalassa. paññāvimuttaṃ sandhāyevaṃ  vadati. paradhammakusalassāti sadhammato parasmiṃ  aṭṭhasamāpattidhammepi kusalassa. ubhatobhāgavimuttaṃ sandhāyevaṃ vadati. sesamettha pāḷianusāreneva veditabbanti.
parūpahārakathāvaṇṇanā.
2-3-4. aññāṇādikathāvaṇṇanā
314. idāni aññāṇaṃ, kaṅkhā, paravitaraṇāti tisso kathā nāma honti. tattha yesaṃ ‘‘arahato itthipurisādīnaṃ nāmagottādīsu ñāṇappavattiyā abhāvena atthi aññāṇaṃ, tattheva sanniṭṭhānābhāvena atthi kaṅkhā. yasmā ca nesaṃ tāni vatthūni pare vitaranti pakāsenti ācikkhanti, tasmā nesaṃ atthi paravitaraṇā’’ti imā laddhiyo, seyyathāpi etarahi pubbaseliyādīnaṃ; tesaṃ tā laddhiyo bhindituṃ tīsupi kathāsu pucchā sakavādissa, paṭiññā ca paṭikkhepo ca itarassa. tattha sabbesupi pañhesu ceva vissajjanesu ca pāḷiṃ anugantvāva attho veditabboti.
aññāṇādikathāvaṇṇanā.
5. vacībhedakathāvaṇṇanā
326. idāni  vacībhedakathā nāma hoti. tattha yesaṃ ‘‘sotāpattimaggakkhaṇe paṭhamaṃ jhānaṃ samāpannassa dukkhanti vācā bhijjatī’’ti laddhi, seyyathāpi etarahi pubbaseliyādīnaṃ; te sandhāya samāpannassa atthi vacībhedoti pucchā sakavādissa, laddhiyaṃ ṭhatvā paṭiññā paravādissa. puna sabbatthāti tayo bhave sandhāya puṭṭho arūpaṃ sandhāya paṭikkhipati. sabbadāti  kālavasena puṭṭho paṭhamamaggakkhaṇe paṭhamajjhānikasamāpattito aññaṃ sabbaṃ samāpattikālaṃ sandhāya paṭikkhipati. sabbesaṃ samāpannānanti puṭṭho lokiyasamāpattiyo samāpanne sandhāya paṭikkhipati. sabbasamāpattīsūti puṭṭho dutiyajjhānādikaṃ lokuttaraṃ sabbañca lokiyasamāpattiṃ sandhāya paṭikkhipati.
kāyabhedoti  abhikkamādivasena pavattakāyaviññatti. idaṃ ‘‘yāni cittāni vacīviññattiṃ samuṭṭhāpenti, tāneva kāyaviññattiṃ. evaṃ sante kasmā kāyabhedopi na hotī’’ti codanatthaṃ pucchati. itaro laddhivasena paṭikkhipati ceva paṭijānāti ca. idāni yadi so maggakkhaṇe ‘‘dukkha’’nti vācaṃ bhāsati, ‘‘samudayo’’tiādikampi bhāseyya. yadi vā taṃ na bhāsati, itarampi na bhāseyyāti codanatthaṃ dukkhanti jānantotiādayo pañhā vuttā. itaro pana attano laddhivaseneva paṭijānāti ceva paṭikkhipati ca. lokuttaraṃ paṭhamajjhānaṃ samāpanno dukkhadukkhanti vipassatīti hissa laddhi.
328. ñāṇanti lokuttaraṃ catusaccañāṇaṃ. sotanti sotaviññāṇaṃ adhippetaṃ, yena taṃ saddaṃ suṇāti. dvinnaṃ phassānanti sotasamphassamanosamphassānaṃ.
329. no vata re vattabbeti yadi avisesena yaṃkiñci samāpannassa natthi vacībhedo, na avisesena vattabbaṃ ‘‘samāpannassa atthi vacībhedo’’ti. sesamettha uttānatthameva saddhiṃ suttasādhanāya. yaṃ panetena ‘‘sikhissa ānanda, bhagavato’’ti pariyosāne suttaṃ ābhataṃ, tattha yena samāpatticittena so vacībhedo samuṭṭhito, kāyabhedopi tena samuṭṭhātiyeva, na ca taṃ lokuttaraṃ paṭhamajjhānacittaṃ, tasmā asādhakanti.
vacībhedakathāvaṇṇanā.
6. dukkhāhārakathāvaṇṇanā
334. idāni  dukkhāhārakathā nāma hoti. tattha ‘‘dukkhaṃ dukkhanti vācaṃ bhāsanto dukkhe ñāṇaṃ āharati, taṃ dukkhāhāro nāma vuccati. tañca panetaṃ maggaṅgaṃ maggapariyāpanna’’nti yesaṃ laddhi, seyyathāpi etarahi pubbaseliyānaṃ; te sandhāya dukkhāhāroti pucchā sakavādissa, paṭiññā paravādissa. ye kecīti paṭhamapañhe avipassake sandhāya paṭikkhipati, dutiyapañhe  vipassake sandhāya paṭijānāti, taṃ panassa laddhimattameva. tasmā ‘‘sabbe te’’ti vādassa bhindanatthaṃ bālaputhujjanātiādimāha. taṃ uttānatthamevāti.
dukkhāhārakathāvaṇṇanā.
7. cittaṭṭhitikathāvaṇṇanā
335. idāni cittaṭṭhitikathā nāma hoti. tattha yesaṃ samāpatticittañceva bhavaṅgacittañca anuppabandhena pavattamānaṃ disvā ‘‘ekameva cittaṃ ciraṃ tiṭṭhatī’’ti laddhi seyyathāpi etarahi heṭṭhā vuttappabhedānaṃ andhakānaṃ, taṃladdhivisodhanatthaṃ ekaṃ, cittaṃ divasaṃ tiṭṭhatīti pucchā sakavādissa, paṭiññā paravādissa. upaḍḍhadivaso uppādakkhaṇoti ettha ṭhitikkhaṇaṃ anāmasitvā ‘‘aniccā vata saṅkhārā, uppādavayadhammino’’ti (saṃ॰ ni॰ 1.186; 2.143) desanānayena uppādavayavaseneva pucchā katā.
te dhammā cittena lahuparivattāti puṭṭho cittato lahutaraparivattino dhamme apassanto paṭikkhipati. dutiyaṃ puṭṭho yassa cittassa dīghaṭṭhitiṃ icchati, taṃ sandhāya paṭijānāti. yāvatāyukaṃ tiṭṭhatīti pañhe ‘‘cullāsītisahassāni, kappā tiṭṭhanti ye marū’’tiādivacanavasena (mahāni॰ 10) āruppato aññatra paṭikkhipati, āruppe paṭijānāti. muhuttaṃ muhuttaṃ uppajjatīti pañhe paravādissa ‘‘uppādavayadhammino’’tiādisuttavirodhabhayena paṭijānāti. ṭhitiṃ panassa laddhivasena icchati. sesamettha uttānatthamevāti.
cittaṭṭhitikathāvaṇṇanā.
8. kukkuḷakathāvaṇṇanā
338. idāni  kukkuḷakathā nāma hoti. tattha yesaṃ ‘‘sabbaṃ, bhikkhave, ādittaṃ (saṃ॰ ni॰ 4.28; mahāva॰ 54) sabbe saṅkhārā dukkhā’’tiādīni (dha॰ pa॰ 278) suttāni ayoniso gahetvā  ‘‘nippariyāyeneva sabbe saṅkhārā kukkuḷā vītaccitaṅgārasammissā chārikanirayasadisā’’ti laddhi, seyyathāpi etarahi gokulikānaṃ; tesaṃ nānappakārasukhasandassanena taṃ laddhiṃ vivecetuṃ pucchā sakavādissa, paṭiññā paravādissa. tattha anodhiṃ katvāti odhiṃ mariyādaṃ koṭṭhāsaṃ akaritvā, avisesena sabbeyevāti attho. sesaṃ sabbaṃ pāḷinayeneva veditabbaṃ saddhiṃ suttasādhanāyāti.
kukkuḷakathāvaṇṇanā.
9. anupubbābhisamayakathāvaṇṇanā
339. idāni anupubbābhisamayakathā nāma hoti. tattha yesaṃ –
‘‘anupubbena medhāvī, thokaṃ thokaṃ khaṇe khaṇe.
kammāro rajatasseva, niddhame malamattano’’ti.. (dha॰ pa॰ 239) –
ādīni suttāni ayoniso gahetvā ‘‘sotāpattiphalasacchikiriyāya paṭipanno ekacce kilese dukkhadassanena pajahati, ekacce samudayanirodhamaggadassanena, tathā sesāpīti evaṃ soḷasahi koṭṭhāsehi anupubbena kilesappahānaṃ katvā arahattapaṭilābho hotī’’ti evarūpā nānābhisamayaladdhi uppannā, seyyathāpi etarahi andhakasabbatthikasammitiyabhadrayānikānaṃ; tesaṃ laddhivivecanatthaṃ anupubbābhisamayoti pucchā sakavādissa, paṭiññā itarassa. anupubbena sotāpattimagganti puṭṭho pana ekassa maggassa bahubhāvāpattibhayena paṭikkhipati. dutiyaṃ puṭṭho dukkhadassanādivasena paṭijānāti. tāni vā cattāripi ñāṇāni eko sotāpattimaggoyevāti  paṭijānāti, phalaṃ pana ekameva icchati, tasmā paṭikkhipati. sakadāgāmimaggādīsupi  eseva nayo.
344. magge diṭṭhe phale ṭhitoti pañhe yasmā dukkhadassanādīhi dassanaṃ apariniṭṭhitaṃ, maggadassanena pariniṭṭhitaṃ nāma hoti, tadā so phale ṭhitoti saṅkhaṃ gacchati, tasmā paṭijānāti.
345. dukkhe  diṭṭhe cattāri saccānīti pucchā paravādissa, ekābhisamayavasena paṭiññā sakavādissa. puna dukkhasaccaṃ cattāri saccānīti anuyoge catunnampi nānāsabhāvattā paṭikkhepo tasseva.
rūpakkhandhe aniccato diṭṭheti pucchā sakavādissa, samuddato ekabindussa rase paṭividdhe sesaüdakassa paṭivedho viya ekadhamme aniccādito paṭividdhe sabbepi paṭividdhā hontīti laddhiyā paṭiññā paravādissa.
catūhi ñāṇehīti dukkhe ñāṇādīhi. aṭṭhahi ñāṇehīti sāvakānaṃ sādhāraṇehi saccañāṇehi ceva paṭisambhidāñāṇehi ca. dvādasahi ñāṇehīti dvādasaṅgapaṭiccasamuppādañāṇehi. catucattārīsāya ñāṇehīti ‘‘jarāmaraṇe ñāṇaṃ, jarāmaraṇasamudaye ñāṇa’’nti evaṃ nidānavagge vuttañāṇehi. sattasattatiyā ñāṇehīti ‘‘jarāmaraṇaṃ, bhikkhave, aniccaṃ saṅkhataṃ paṭiccasamuppannaṃ khayadhammaṃ vayadhammaṃ virāgadhammaṃ nirodhadhamma’’nti (saṃ॰ ni॰ 2.20) evaṃ tattheva vuttañāṇehi. sesamettha pāḷinayeneva veditabbaṃ saddhiṃ suttasādhanenāti.
anupubbābhisamayakathāvaṇṇanā.
10. vohārakathāvaṇṇanā
347. idāni  vohārakathā nāma hoti. tattha buddho bhagavā lokuttarena vohārena voharatīti yesaṃ laddhi, seyyathāpi etarahi andhakānaṃ; te sandhāya pucchā sakavādissa, laddhivasena paṭiññā paravādissa. lokuttare sotetiādīni tassa ayuttavādībhāvadīpanatthaṃ vuttāni. ayañhettha adhippāyo – ‘‘saddāyatanameva te lokuttaraṃ, udāhu sotādīnipī’’ti.
hañci buddhassa bhagavato vohāro lokiye sote paṭihaññatīti ettha yadi so lokuttare paṭihaññeyya. lokuttaro siyāti evamattho na gahetabbo. lokiye  paṭihaññamānassa pana lokuttaratā nāma natthīti ayametthādhippāyo. lokiyena viññāṇenāti etthāpi lokiyenevāti  attho. itarathā anekantatā siyā. lokuttarañhi lokiyenapi ñāṇena ñāyatī. evaṃ sabbaṃ yathānurūpato veditabbaṃ. sabbe te maggaṃ bhāventīti pañhesu ye maggaṃ nappaṭilabhanti, te sandhāya paṭikkhipati. ye paṭilabhanti, te sandhāya paṭijānāti.
351. sovaṇṇamayāyāti suvaṇṇamayāya. idaṃ paravādissa udāharaṇaṃ.
eḷaṇḍiyāyāti eḷaṇḍamayāya. idaṃ sakavādissa udāharaṇaṃ. lokiyaṃ voharantassa lokiyoti ayampi ekā laddhi. sā etarahi ekaccānaṃ andhakānaṃ laddhi. sesamettha uttānatthamevāti.
vohārakathāvaṇṇanā.
11. nirodhakathāvaṇṇanā
353. idāni nirodhakathā nāma hoti. tattha yesaṃ appaṭisaṅkhānirodhañca paṭisaṅkhānirodhañca dvepi ekato katvā nirodhasaccanti laddhi, seyyathāpi etarahi mahisāsakānañceva andhakānañca; te sandhāya dve nirodhāti pucchā sakavādissa, paṭiññā paravādissa. dve dukkhanirodhāti pañhesu yasmā dve dukkhasaccāni na icchati, tasmā paṭikkhipati. yasmā dvīhākārehi dukkhaṃ nirujjhatīti icchati, tasmā paṭijānāti. dve nirodhasaccānītipañhesu dvinnaṃ dukkhasaccānaṃ nirodhavasenaanicchanto paṭikkhipati. dvīhākārehi dukkhassa nirujjhanato paṭijānāti. dve tāṇānītiādīsupi eseva nayo.
atthi dvinnaṃ nibbānānantiādīsu pucchāsu uccanīcatādīni apassanto paṭikkhipati.
appaṭisaṅkhāniruddheti ye paṭisaṅkhāya lokuttarena ñāṇena aniruddhā suddhapakatikattā vā uddesaparipucchādīnaṃ vā vasena na samudācaraṇato niruddhāti vuccanti, te saṅkhāre. paṭisaṅkhā nirodhentīti. lokuttarañāṇena nirodhenti anuppattibhāvaṃ gamenti. nanu appaṭisaṅkhāniruddhā saṅkhārāti  pucchā paravādissa. tattha bhaggānaṃ puna abhañjanato appaṭisaṅkhāniruddhānaṃ vā ariyamagge uppanne tathā nirujjhanatova sakavādī accantabhaggataṃ paṭijānāti. sesamettha uttānatthamevāti.
nirodhakathāvaṇṇanā.
dutiyo vaggo.
3. tatiyavaggo
1. balakathāvaṇṇanā
354. idāni  balakathā nāma hoti. tattha yesaṃ anuruddhasaṃyutte ‘‘imesañca panāhaṃ, āvuso, catunnaṃ satipaṭṭhānānaṃ bhāvitattā bahulīkatattā ṭhānañca ṭhānato aṭṭhānañca aṭṭhānato yathābhūtaṃ pajānāmī’’tiādīni (saṃ॰ ni॰ 5.913) dasasuttāni ayoniso gahetvā ‘‘tathāgatabalaṃ sāvakasādhāraṇa’’nti laddhi, seyyathāpi etarahi andhakānaṃ; te sandhāya pucchā sakavādissa, laddhiyaṃ ṭhatvā paṭiññā paravādissa. tathāgatabalañca nāmetaṃ sāvakehi sādhāraṇampi atthi asādhāraṇampi sādhāraṇāsādhāraṇampi. tattha āsavānaṃ khaye ñāṇaṃ sādhāraṇaṃ. indriyaparopariyattiñāṇaṃ  asādhāraṇaṃ. sesaṃ sādhāraṇañca asādhāraṇañca. ṭhānāṭṭhānādīni hi sāvakā padesena jānanti, tathāgatā nippadesena. iti tāni uddesato sādhāraṇāni, na niddesato. ayaṃ pana avisesena sabbampi sādhāraṇanti āha. tamenaṃ tato vivecetuṃ tathāgatabalaṃ sāvakabalanti puna anuyogo āraddho. tattha paṭhamapañhe niddesato sabbākāravisayataṃ sandhāya paṭikkhipati. dutiyapañhe uddesato ṭhānāṭṭhānamattādijānanavasena paṭijānāti. taññevātiādipañhesu sabbākārena ninnānākaraṇatāya abhāvena paṭikkhipati. pubbayogo ca pubbacariyā ca atthato ekaṃ, tathā dhammakkhānañca dhammadesanā ca.
indriyaparopariyattipañhe ekadesena sādhāraṇataṃ sandhāya sāvakavisaye paṭijānāti.
355. idāni  yasmā uddesato ṭhānāṭṭhānādīni sāvako jānāti, tasmā sāvakassa tathā jānanaṃ pakāsetvā tena jānanamattasāmaññena tesaṃ sāvakasādhāraṇattaṃ patiṭṭhāpetuṃ sāvako ṭhānāṭṭhānaṃ  jānātītiādayo paravādipañhā honti. tattha indriyaparopariyattiñāṇaṃ channaṃ asādhāraṇañāṇānaṃ aññataranti na gahitaṃ. āsavakkhayena vā āsavakkhayanti yaṃ tathāgatassa āsavakkhayena saddhiṃ sāvakassa āsavakkhayaṃ paṭicca vattabbaṃ siyā nānākaraṇaṃ, taṃ natthi. vimuttiyā vā vimuttinti padepi eseva nayo. sesamettha uttānatthameva.
356. idāni yaṃ sakavādinā ‘‘āsavānaṃ khaye ñāṇaṃ sādhāraṇa’’nti anuññātaṃ, tena saddhiṃ saṃsanditvā sesānampi sādhāraṇabhāvaṃ pucchituṃ puna āsavānaṃ khayetiādayo paravādipañhāva honti. tesaṃ vissajjane sakavādinā āsavakkhaye visesābhāvena taṃ ñāṇaṃ sādhāraṇanti anuññātaṃ. itaresupi visesābhāvena sādhāraṇatā paṭikkhittā. puna ṭhānāṭṭhānādīnaṃ āsavakkhayeneva saddhiṃ saṃsanditvā asādhāraṇapucchā paravādisseva. tattha āsavakkhayañāṇe paṭikkhepo, sesesu ca paṭiññā sakavādissa. tato indriyaparopariyattena saddhiṃ saṃsanditvā asādhāraṇapucchā paravādissa. sā saṅkhipitvā dassitā. tathāpi indriyaparopariyatte paṭiññā, sesesu ca paṭikkhepo sakavādissa. tato ṭhānāṭṭhānādīhi saddhiṃ saṃsanditvā indriyaparopariyattassa sādhāraṇapucchā paravādissa. sāpi saṅkhipitvāva dassitā. tattha indriyaparopariyatte paṭikkhepo. sesesu ca paṭiññā sakavādissāti.
balakathāvaṇṇanā.
2. ariyantikathāvaṇṇanā
357. idāni  ariyantikathā nāma hoti. tattha yesaṃ ‘‘na kevalaṃ āsavakkhayañāṇameva ariyaṃ, atha kho purimānipi nava balāni ariyāni’’cceva laddhi, seyyathāpi etarahi andhakānaṃ; te sandhāya ariyanti pucchā sakavādissa, paṭiññā itarassa. puna yadi taṃ ariyaṃ, maggādīsu tena aññatarena  bhavitabbanti maggādivasena pucchā sakavādissa, paṭikkhepo itarassa.
puna suññatārammaṇādivasena pucchā sakavādissa. tattha dve suññatā – sattasuññatā ca saṅkhārasuññatā ca. sattasuññatā nāma diṭṭhiyā  parikappitena sattena suññā pañcakkhandhā. saṅkhārasuññatā nāma sabbasaṅkhārehi suññaṃ vivittaṃ nissaṭaṃ nibbānaṃ. tattha paravādī nibbānārammaṇataṃ sandhāya paṭikkhipati, saṅkhārārammaṇataṃ sandhāya paṭijānāti. manasi karotīti puṭṭhopi nibbānameva sandhāya paṭikkhipati, saṅkhāre sandhāya paṭijānāti. tato sakavādinā ‘‘ṭhānāṭṭhānādimanasikāro saṅkhārārammaṇo, suññatamanasikāro nibbānārammaṇo’’ti imaṃ nayaṃ gahetvā ‘‘dvinnaṃ phassānaṃ dvinnaṃ cittānaṃ samodhānaṃ hotī’’ti puṭṭho lesokāsaṃ alabhanto paṭikkhipati. animittāpaṇihitesupi eseva nayo. sattanimittābhāvato hi khandhā animittā. saṅkhāranimittābhāvato nibbānaṃ. ekadhammasmimpi āropetvā ṭhapetabbasaṅkhātena ca paṇidahitabbaṭṭhena paṇihitasaṅkhaṃ gatena sattapaṇidhinā appaṇihitā khandhā. taṇhāpaṇidhinā taṇhāya vā ārammaṇabhūtena sabbasaṅkhārapaṇidhinā appaṇihitaṃ nibbānaṃ. tasmā idhāpi paṭikkhepo ca paṭiññā ca purimanayeneva veditabbā.
358. tato ‘‘yathā satipaṭṭhānādayo lokuttaradhammā ariyā ceva suññatādiārammaṇā ca, kiṃ te evaṃ ṭhānāṭṭhānañāṇa’’nti anulomapaṭilomapucchā honti. tattha sabbāpi paṭiññā sabbe ca paṭikkhepā paravādisseva. imināvupāyena sesañāṇesupi pucchāvissajjanaṃ veditabbaṃ. pāḷiyaṃ pana sesāni saṅkhipitvā avasāne cutūpapātañāṇameva vibhattaṃ. tato paraṃ sakasamayepi ‘‘ariya’’nti siddhena āsavānaṃ khayañāṇena saddhiṃ saṃsanditvā sesañāṇānaṃ anulomato ca paṭilomato ca ariyabhāvapucchā honti. tā sabbā paravādissa, paṭiññā paṭikkhepo ca sakavādissa. te uttānatthāyeva. pāḷiyaṃ panettha paṭhamanavamāneva dassetvā satta ñāṇāni saṅkhittānīti.
ariyantikathāvaṇṇanā.
3. vimuttikathāvaṇṇanā
363. idāni  vimuttikathā nāma hoti. tattha yesaṃ ‘‘vītarāgacittānaṃ vimuttipayojanaṃ nāma natthi. yathā pana malīnaṃ vatthaṃ dhoviyamānaṃ malā vimuccati, evaṃ sarāgaṃ cittaṃ rāgato vimuccatī’’ti laddhi, seyyathāpi etarahi andhakānaṃ; te sandhāya sarāganti pucchā sakavādissa, paṭiññā itarassa. tato rāgasahagatantiādinā nayena puṭṭho maggakkhaṇe cittaṃ vimuccati nāma. tadā ca evarūpaṃ cittaṃ natthīti paṭikkhipati.
saphassantiādinā nayena puṭṭhopi yathā phasso ca cittañca ubho rāgato vimuccanti, evaṃ rāgassa vimuttiṃ apassamāno paṭikkhipati. sadosādīsupi imināvupāyena attho veditabbo.
vimuttikathāvaṇṇanā.
4. vimuccamānakathāvaṇṇanā
366. idāni vimuccamānakathā nāma hoti. tattha yesaṃ ‘‘jhānena vikkhambhanavimuttiyā vimuttaṃ, maggakkhaṇe samucchedavimuttiyā vimuccamānaṃ nāma hotī’’ti laddhi, te sandhāya vimuttaṃ vimuccamānanti pucchā sakavādissa, paṭiññā itarasa.
puna ekadesanti pucchā sakavādissa. tattha ekadesanti bhāvanapuṃsakaṃ. yathā vimuttaṃ, ekadesena  vā ekadese vā avimuttaṃ hoti kiṃ evaṃ ekadesaṃ vimuttaṃ, ekadesaṃ avimuttanti pucchati. kiṃ kāraṇā evaṃ pucchatīti? ‘‘vimuttaṃ vimuccamāna’’nti vippakatabhāvena vuttattā. yathā hi kariyamānā kaṭādayo vippakatattā ekadesena katā ekadesena akatā honti, tathā idampi ekadesaṃ vimuttaṃ ekadesaṃ avimuttanti āpajjati. tato paravādī kaṭādīnaṃ viya cittassa ekadesābhāvā paṭhamapañhe paṭikkhipitvā dutiye vimuccamānassa apariniṭṭhitavimuttitāya paṭijānāti. lokiyajjhānakkhaṇaṃ vā sandhāya paṭikkhipati. na hi taṃ tadā samucchedavimuttiyā vimuccamānaṃ. lokuttarajjhānakkhaṇaṃ sandhāya paṭijānāti. tañhi tadā samucchedavimuttiyā vimuttekadesena  vimuccamānantissa laddhi. tato sakavādī ‘‘yadi te ekameva  cittaṃ ekadesaṃ vimuttaṃ ekadesaṃ avimuttaṃ, evaṃ sante yo ekeneva cittena sotāpanno hoti, sopi te ekadesaṃ sotāpanno, ekadesaṃ na sotāpanno āpajjatī’’ti codanatthaṃ ekadesaṃ sotāpannotiādimāha. itaro taṃ vidhānaṃ apassanto paṭikkhipati. sesavāresupi eseva nayo.
uppādakkhaṇapañhe yadi ekameva cittaṃ vimuttañca vimuccamānañca, ekasmiṃ khaṇe vimuttaṃ ekasmiṃ vimuccamānaṃ āpajjati. kiṃ te evarūpaṃ cittanti attho.
367. suttasādhane paṭhamasuttaṃ paravādissa. tatrāssāyamadhippāyo – vimuccatīti vippakataniddeso. tasmā yaṃ tassa yogino evaṃ jānato evaṃ passato etehi āsavehi cittaṃ vimuccati, taṃ vimuccamānaṃ nāma hotīti. dutiyasuttaṃ sakavādissa. tatrāssāyamadhippāyo – yadi te vimuccatīti vacanato vimuttaṃ vimuccamānaṃ, idha vimuccatīti vacanābhāvato vimuttameva siyā, na vimuccamānanti.
idāni ‘‘yathā te vippakatavimuttitāya vimuccamānaṃ, kiṃ evaṃ vippakatarāgāditāya rajjamānādīnipi atthī’’ti codanatthaṃ puna atthi cittantiādi āraddhaṃ. paravādināpi tathārūpaṃ cittaṃ apassantena sabbaṃ paṭikkhittaṃ. atha naṃ sakavādī ‘‘dveyeva koṭiyo, tatiyā natthī’’ti anubodhento nanu rattañceva arattañcātiādimāha. tassattho – nanu bhadramukha, rāgasampayuttaṃ cittaṃ rattaṃ vippayuttaṃ arattanti dveva koṭiyo, rajjamānaṃ nāma tatiyā koṭi natthīti? duṭṭhādīsupi eseva nayo. atha naṃ āmantāti paṭijānitvā ṭhitaṃ. vimuttipakkhepi dveyeva  koṭiyo dassetuṃ hañci rattañcevātiādimāha. tassattho – yadi etā dve koṭiyo sampaṭicchasi, avimuttañceva vimuttañcā ti imāpi sampaṭiccha. kilesasampayuttañhi cittaṃ avimuttaṃ, vippayuttaṃ vimuttaṃ. vimuccamānaṃ nāmāti paramatthato tatiyā koṭi natthīti.
vimuccamānakathāvaṇṇanā.
5. aṭṭhamakakathāvaṇṇanā
368. idāni  aṭṭhamakakathā nāma hoti. tattha yesaṃ anulomagotrabhumaggakkhaṇe kilesānaṃ samudācārābhāvato aṭṭhamakassa sotāpattimaggaṭṭhapuggalassa dve pariyuṭṭhānā pahīnāti laddhi, seyyathāpi etarahi andhakānañceva sammitiyānañca; tesaṃ aññataraṃ sandhāya pucchā sakavādissa, maggakkhaṇato paṭṭhāya diṭṭhiyā anuppattiṃ sandhāya paṭiññā itarassa. tato yasmā diṭṭhi nāmesā sotāpannasseva pahīnā, na maggaṭṭhassa, tasmā aṭṭhamako puggalo sotāpannoti anuyogo sakavādissa. vicikicchāpañhepi eseva nayo. anusayapañhe pariyuṭṭhānato añño anusayoti tesaṃ laddhi, tasmā ‘‘na heva’’nti paṭikkhittaṃ.
sīlabbataparāmāsapañhepi sīlabbataparāmāsapariyuṭṭhānanti vohāraṃ na passati, tasmā paṭikkhipati. pariyuṭṭhānamevassa pahīnanti laddhi.
369. maggo bhāvitoti pañhe tasmiṃ khaṇe bhāveti, na bhāvito. tasmā paṭikkhipati. amaggenātiādianuyoge paṭhamamaggeneva pahīnabhāvaṃ sandhāya paṭikkhipati. yadi hi amaggena pahīyetha, gotrabhupuggalādīnampi pahīyethāti āpajjanato. uppajjissatīti pucchā paravādissa, vissajjanaṃ sakavādissa. sesaṃ sabbattha uttānatthamevāti.
aṭṭhamakakathāvaṇṇanā.
6. aṭṭhamakassa indriyakathāvaṇṇanā
371. idāni  aṭṭhamakassa indriyakathā nāma hoti. tattha yesaṃ ‘‘aṭṭhamako maggakkhaṇe indriyāni paṭilabhati nāma, no cassa paṭiladdhāni hontī’’ti laddhi, seyyathāpi etarahi andhakānaṃ; te sandhāya natthi saddhindriyanti pucchā sakavādissa, paṭiññā itarassa. natthi saddhāti puṭṭho pana saddhindriyato saddhāya nānattaṃ sallakkhetvā paṭikkhipati. sesesupi eseva nayo. yathā pana yassa atthi mano, tassa manindriyampi atthi; evaṃ yassa  saddhādayo atthi, tassa atthi saddhindriyādīnipīti dīpanatthaṃ  atthi mano atthi manindriyantiādi āraddhaṃ. taṃ sabbaṃ uttānatthameva saddhiṃ suttasādhanenāti.
aṭṭhamakassa indriyakathāvaṇṇanā.
7. dibbacakkhukathāvaṇṇanā
373. idāni dibbacakkhukathā nāma hoti. tattha yesaṃ catutthajjhānadhammūpatthaddhaṃ maṃsacakkhumeva dibbacakkhu nāma hotīti laddhi, seyyathāpi etarahi andhakānañceva sammitiyānañca; te sandhāya maṃsacakkhunti pucchā sakavādissa, paṭiññā itarassa.
puna ‘‘maṃsacakkhu dibbacakkhu, dibbacakkhu maṃsacakkhū’’ti puṭṭho taṃ mattameva taṃ na hotīti paṭikkhipati. yādisantiādipucchāsupi ubhinnaṃ ekasabhāvābhāveneva paṭikkhipati.
visayotiādīsu ubhinnampi rūpāyatanameva visayo. maṃsacakkhu pana āpāthagatameva passati. itaraṃ anāpāthagataṃ tiropabbatādigatampi. dibbacakkhussa ca atisukhumampi rūpaṃ gocaro, na tādisaṃ itarassāti evametesaṃ ānubhāvagocarā asadisā.
upādiṇṇaṃ hutvā anupādiṇṇaṃ hotīti puṭṭho yasmā maṃsacakkhu upādiṇṇaṃ, dibbacakkhu anupādiṇṇaṃ, na ca maṃsacakkhumeva dibbacakkhūti icchati, tasmā paṭikkhipati. dutiyaṃ puṭṭho yasmā  ‘‘maṃsacakkhussa uppādo, maggo dibbassa cakkhuno’’ti vacanaṃ nissāya maṃsacakkhupaccayā dibbacakkhu uppajjati, tañca rūpāvacarikānaṃ catunnaṃ mahābhūtānaṃ pasādoti icchati, tasmā paṭijānāti. kāmāvacaraṃ hutvāti puṭṭhopi yasmā na maṃsacakkhumeva dibbacakkhūti icchati, tasmā paṭikkhipati. dutiyaṃ puṭṭho rūpāvacarajjhānapaccayena uppannattā rūpāvacaraṃ nāma jātanti paṭijānāti.
rūpāvacaraṃ hutvā arūpāvacaranti puṭṭhopi tato paraṃ bhāvanāya arūpāvacarakkhaṇe rūpāvacaracittassa abhāvā paṭikkhipati. dutiyaṃ puṭṭho arūpāvacarikānaṃ  catunnaṃ mahābhūtānaṃ pasādo hutvā uppajjatīti laddhiyā  paṭijānāti. apariyāpannabhāvaṃ panassa na icchati, tasmā paṭikkhipatiyeva.
374. dibbacakkhuṃ dhammupatthaddhanti kāmāvacaradhammena upatthambhitaṃ hutvā. puna dhammupatthaddhanti lokuttaradhammena upatthaddhaṃ. dveva cakkhūnīti puṭṭho kiñcāpi dibbacakkhuno dhammupatthaddhassa paññācakkhubhāvaṃ na icchati, paññācakkhussa pana atthitāya paṭikkhipati. puna puṭṭho maṃsacakkhu dhammupatthaddhaṃ dibbacakkhu hotīti laddhivasena paṭijānāti. sesamettha uttānatthamevāti.
dibbacakkhukathāvaṇṇanā.
8. dibbasotakathāvaṇṇanā
375. idāni dibbasotakathā nāma hoti. tattha ekaṃyeva sotanti puṭṭho dvinnaṃ atthitāya paṭikkhipati. puna puṭṭho yasmā tadeva dhammupatthaddhaṃ dibbasotaṃ nāma hoti, tasmā paṭijānāti. sesaṃ heṭṭhā vuttanayamevāti.
dibbasotakathāvaṇṇanā.
9. yathākammūpagatañāṇakathāvaṇṇanā
377. idāni  yathākammūpagatañāṇakathā nāma hoti. tattha yesaṃ ‘‘iti dibbena cakkhunā visuddhena…pe॰… yathākammūpage satte pajānātī’’ti (dī॰ ni॰ 1.246; paṭi॰ ma॰ 1.106) suttaṃ ayoniso gahetvā yathākammūpagatañāṇameva dibbacakkhunti laddhi, te sandhāya pucchā sakavādissa, paṭiññā itarassa. puna yathākammūpagatañca manasi karotīti puṭṭho ekacittassa ārammaṇadvayābhāvā paṭikkhipati. dutiyaṃ puṭṭho nānācittavasena paṭijānāti. puna lesokāsaṃ adatvā dvinnaṃ phassānanti puṭṭho paṭikkhipati. iti yathā iminā yathākammūpagatapadena, evameva ime vata bhonto, sattātiādipadehipi saddhiṃ yojanāsu attho veditabbo.
378. āyasmā  sāriputto yathākammūpagataṃ ñāṇaṃ jānātīti idaṃ sakavādī yasmā thero appicchatāya abhiññāñāṇāni na vaḷañjetīti ekacce na jānanti, tāni panassa neva atthīti maññanti, tasmā taṃ ‘‘dibbacakkhuno alābhī thero’’ti maññamānaṃ pucchati. teneva kāraṇena ‘‘atthāyasmato sāriputtassa dibbacakkhū’’ti parato puṭṭho paṭikkhipati. dutiyaṃ puṭṭho yaṃkiñci sāvakena pattabbaṃ, sabbaṃ taṃ therena anuppattanti paṭijānāti. idānissa vikkhepaṃ karonto sakavādī nanu āyasmā sāriputtotiādimāha. imañhi gāthaṃ thero vaḷañjanapaṇidhiyā eva abhāvena āha, na abhiññāñāṇassa abhāvena. paravādī pana abhāvenevāti atthaṃ sallakkheti. tasmā tassa laddhiyā therassa yathākammūpagatañāṇameva atthi, no dibbacakkhu. tena vuttaṃ ‘‘tena hi na vattabbaṃ yathākammūpagatañāṇaṃ dibbacakkhū’’ti.
yathākammūpagatañāṇakathāvaṇṇanā.
10. saṃvarakathāvaṇṇanā
379. idāni saṃvarakathā nāma hoti. tattha yesaṃ tāvatiṃse deve upādāya tatuttari devesu yasmā te pañca verāni na samācaranti, tasmā saṃvaro atthīti laddhi, te sandhāya pucchā  sakavādissa, verasamudācāraṃ apassato paṭiññā itarassa. tato yasmā saṃvaro nāma saṃvaritabbe asaṃvare sati hoti, tasmā asaṃvarapucchā sakavādissa, devesu pāṇātipātādīnaṃ abhāvena paṭikkhepo itarassa.
atthi manussesūtiādi saṃvare sati asaṃvarassa asaṃvare ca sati saṃvarassa pavattidassanatthaṃ vuttaṃ.
380. pāṇātipātā veramaṇīti ādipañhesu pāṇātipātādīnaṃ asamācaraṇavasena paṭiññā, pāṇātipātādīnaṃ natthitāya paṭikkhepo veditabbo. paṭilomapañhā uttānatthāyeva.
avasāne natthi devesu saṃvarotipañhe  pāṇātipātādīni katvā puna tato saṃvarābhāvaṃ sandhāya paṭiññā sakavādissa. tato chalavasena  yadi saṃvaro natthi, sabbe devā pāṇātipātinotiādipucchā paravādissa. devānaṃ verasamudācārassa abhāvena paṭikkhepo sakavādissa. nahevanti vacanamattaṃ gahetvā laddhipatiṭṭhāpanaṃ paravādissa. evaṃ patiṭṭhitā pana laddhi appatiṭṭhitāva hotīti.
saṃvarakathāvaṇṇanā.
11. asaññakathāvaṇṇanā
381. idāni asaññakathā nāma hoti. tattha yesaṃ ‘‘saṅkhārapaccayā viññāṇa’’nti vacanato vinā viññāṇena paṭisandhi nāma natthi. ‘‘saññuppādā ca pana te devā tamhā kāyā cavantī’’ti vacanato asaññasattānampi cutipaṭisandhikkhaṇe saññā atthīti laddhi, seyyathāpi etarahi andhakānaṃ; te sandhāya pucchā sakavādissa, paṭiññā itarassa. tato naṃ sakavādī ‘‘kiṃ te taṃ ṭhānaṃ saññābhavo’’tiādīhi codetuṃ saññābhavo saññāgatītiādimāha. taṃ sabbaṃ tato parañca pāḷinayeneva veditabbanti.
asaññakathāvaṇṇanā.
12. nevasaññānāsaññāyatanakathāvaṇṇanā
384. idāni  nevasaññānāsaññāyatanakathā nāma hoti. tattha yesaṃ ‘‘nevasaññānāsaññāyatana’’nti vacanato na vattabbaṃ ‘‘tasmiṃ bhave saññā atthī’’ti laddhi, seyyathāpi etarahi andhakānaṃ; te sandhāya pucchā sakavādissa, paṭiññā itarassa. sesamettha sabbaṃ pāḷinayeneva veditabbanti.
nevasaññānāsaññāyatanakathāvaṇṇanā.
tatiyo vaggo.
4. catutthavaggo
1. gihissa arahātikathāvaṇṇanā
387. idāni  gihissa arahāti kathā nāma hoti. tattha yesaṃ yasakulaputtādīnaṃ gihibyañjane ṭhitānaṃ arahattappattiṃ disvā ‘‘gihi assa arahā’’ti laddhi, seyyathāpi etarahi uttarāpathakānaṃ; te sandhāya pucchā sakavādissa. tattha gihissāti yo gihisaṃyojanasampayuttatāya gihi, so arahaṃ assāti attho. paravādī pana adhippāyaṃ asallakkhetvā gihibyañjanamattameva passanto paṭijānāti. idānissa ‘‘gihi nāma gihisaṃyojanena hoti, na byañjanamattena. yathāha bhagavā –
‘alaṅkato cepi samaṃ careyya,
santo danto niyato brahmacārī.
sabbesu bhūtesu nidhāya daṇḍaṃ,
so brāhmaṇo so samaṇo sa bhikkhū’’’ti.. (dha॰ pa॰ 142).
imaṃ  nayaṃ dassetuṃ atthi arahatotiādi āraddhaṃ. taṃ sabbaṃ uttānatthamevāti.
gihissa arahātikathāvaṇṇanā.
2. upapattikathāvaṇṇanā
388. idāni upapattikathā nāma hoti. tattha yesaṃ ‘‘opapātiko hoti tatthaparinibbāyī’’tivacanāni (pu॰ pa॰ 35-40) ayoniso gahetvā suddhāvāsesu upapattiyā arahāti laddhi, ‘‘yesaṃ vā upahaccaparinibbāyī’’ti  padaṃ parivattitvā ‘‘upapajjaparinibbāyī’’ti pariyāpuṇantānaṃ saha upapattiyā arahā hotīti laddhi, seyyathāpi etarahi uttarāpathakānaṃ; te sandhāya pucchā sakavādissa, paṭiññā itarassa. tattha yasmā upapatticittaṃ nāma lokiyaṃ, tena sotāpannādayopi na honti, pageva arahā. tasmāssa  imaṃ nayaṃ dassetuṃ saha upapattiyā sotāpannotiādi āraddhaṃ.
389. sāriputtotiādi imesu mahātheresu ko ekopi saha upapattiyā arahā nāmāti codanatthaṃ vuttaṃ.
390. upapattesiyenāti paṭisandhicittena. tañhi upapattiṃ esati gavesati, tasmā upapattesiyanti vuccati. sesamettha uttānatthamevāti.
upapattikathāvaṇṇanā.
3. anāsavakathāvaṇṇanā
391. idāni anāsavakathā nāma hoti. tattha ye dhammā anāsavassa arahato, sabbe te  anāsavāti yesaṃ laddhi, seyyathāpi etarahi uttarāpathakānaṃ; te sandhāya arahatoti pucchā sakavādissa, paṭiññā itarassa. atha naṃ anāsavā nāma maggādayo, kiṃ tassa teyeva uppajjantīti codanatthaṃ maggo phalantiādi āraddhaṃ. cakkhu anāsavanti puṭṭho tassa sāsavattā paṭikkhipati. dutiyaṃ puṭṭho anāsavassetanti paṭijānāti.
392. cīvarapañhe ekova dhammo anāsavo sāsavo ca hotīti lakkhaṇavirodhabhayā paṭikkhipati. dutiyaṃ puṭṭho anāsavassa hutvā sāsavassa hotīti paṭijānāti. taññeva anāsavanti pañhādvayepi eseva nayo. sakavādī pana taññevāti anuññātattā ‘‘maggo anāsavo hutvā’’tiādīhi codeti. iminā upāyena sabbattha attho veditabboti.
anāsavakathāvaṇṇanā.
4. samannāgatakathāvaṇṇanā
393. idāni  samannāgatakathā nāma hoti. tattha dve samannāgamā paccuppannakkhaṇe samaṅgībhāvasamannāgamo ca rūpāvacarādīsu aññatarabhūmippattito paṭilābhasamannāgamo ca. so yāva adhigatavisesā na parihāyati, tāvadeva labbhati. yesaṃ pana ṭhapetvā ime dve samannāgame añño upapattidhammavasena eko samannāgamo nāma hotīti laddhi, seyyathāpi etarahi uttarāpathakānaṃ, tesaṃ pattidhammo nāma koci natthīti anubodhanatthaṃ arahā catūhi phalehi samannāgatoti pucchā sakavādissa, pattiṃ sandhāya paṭiññā itarassa. athassa ‘‘yadi te arahā catūhi khandhehi viya catūhi phalehi samannāgato, evaṃ sante ye catūsu phalesu cattāro phassādayo, tehi te arahato samannāgatatā pāpuṇātī’’ti codanatthaṃ arahā catūhi phassehītiādi āraddhaṃ. taṃ sabbaṃ paravādinā ekakkhaṇe catunnaṃ phassādīnaṃ abhāvā paṭikkhittaṃ. anāgāmipañhādīsupi eseva nayo.
395. sotāpattiphalaṃ vītivattoti na paṭhamajjhānaṃ viya dutiyajjhānalābhī; puna anuppattiyā  pana vītivattoti pucchati. sotāpattimaggantiādi yaṃ vītivatto, tenassa puna asamannāgamaṃ dassetuṃ āraddhaṃ.
396. tehi ca aparihīnoti pañhe yasmā yathā paccanīkasamudācārena lokiyajjhānadhammā parihāyanti, na evaṃ lokuttarā. maggena hi ye kilesā pahīyanti, phalena ca paṭippassambhanti, te tathā pahīnāva tathā paṭippassaddhāyeva ca honti, tasmā sakavādinā āmantāti paṭiññātaṃ. svāyamattho parato ‘‘arahatā cattāro maggā paṭiladdhā’’tiādīsu pakāsitoyeva. sesaṃ uttānatthamevāti.
samannāgatakathāvaṇṇanā.
5. upekkhāsamannāgatakathāvaṇṇanā
397. arahā  chahi upekkhāhīti kathāyapi imināva nayena attho veditabbo. arahā hi chasu dvāresu upekkhānaṃ uppattibhabbatāya  tāhi samannāgatoti vuccati, na ekakkhaṇe sabbāsaṃ uppattibhāvenāti.
upekkhāsamannāgatakathāvaṇṇanā.
6. bodhiyābuddhotikathāvaṇṇanā
398. idāni bodhiyā buddhotikathā nāma hoti. tattha bodhīti catumaggañāṇassāpi sabbaññutaññāṇassāpi adhivacanaṃ. tasmā yesaṃ yathā odātena vaṇṇena odāto, sāmena vaṇṇena sāmo, evaṃ bodhiyā buddhoti laddhi, seyyathāpi etarahi uttarāpathakānaṃyeva; te sandhāya pucchā ca anuyogo ca sakavādissa, paṭiññā ca paṭikkhepo ca itarassa.
atītāyāti  pañhe tasmiṃ khaṇe abhāvato paṭikkhipati. dutiyaṃ puṭṭho paṭilābhaṃ sandhāya paṭijānāti. puna kiccavasena puṭṭho kiccābhāvato paṭikkhipati. dutiyaṃ puṭṭho yaṃ tena tāya karaṇīyaṃ kataṃ, tattha sammohābhāvaṃ paṭijānāti. lesokāsaṃ pana adatvā dukkhaṃ parijānātītiādinā nayena puṭṭho tassa kiccassa abhāvā paṭikkhipati.
anāgatapañhe tasmiṃ khaṇe maggañāṇassa abhāvā paṭikkhipati. dutiyaṃ puṭṭho ‘‘agamā rājagahaṃ buddho’’ti (su॰ ni॰ 410) anāgatāya bodhiyā buddhabhāvaṃ maññamāno paṭijānāti. bodhikaraṇīyaṃ karotīti puṭṭho tasmiṃ khaṇe kiccābhāvena paṭikkhipati. dutiyaṃ puṭṭho yadi na kareyya, buddhoti na vucceyya. yasmā avassaṃ karissati, tasmā karotiyeva nāmāti paṭijānāti. puna lesokāsaṃ adatvā puṭṭho paṭikkhipati. paccuppannapañho saddhiṃ saṃsandanāya uttānatthova.
399. tisso bodhiyo ekato katvā puṭṭho sabbaññutaññāṇaṃ sandhāya tīhipi buddhoti vattabbabhāvato paṭijānāti. puna tīhiti puṭṭho sabbāsaṃ  ekakkhaṇe abhāvā paṭikkhipati. dutiyaṃ puṭṭho atītānāgatapaccuppannassa sabbaññutaññāṇassa vasena paṭijānāti. puna lesokāsaṃ adatvā satataṃ samitanti puṭṭho paṭikkhipati.
na battabbaṃ bodhiyāti pucchā paravādissa, bodhiyā abhāvakkhaṇe abuddhabhāvāpattito paṭiññā sakavādissa. nanu bodhipaṭilābhāti pañhe pana yasmiṃ santāne bodhisaṅkhātaṃ  maggañāṇaṃ uppannaṃ, tattha buddhoti sammutisabbhāvato paṭiññā tasseva. tassa adhippāyaṃ ajānitvā hañcīti laddhiṭṭhapanā paravādissa. idānissa asallakkhaṇaṃ pākaṭaṃ kātuṃ bodhipaṭilābhā buddhoti bodhiyā buddhoti pucchā sakavādissa. tassattho – ‘‘kiṃ te yasmā bodhipaṭilābhā buddho, tasmā bodhiyā buddho’’ti. itaro ‘‘bodhipaṭilābho nāma bodhiyā uppajjitvā niruddhāyapi santāne uppannabhāvoyeva. bodhi nāma maggakkhaṇe ñāṇa’’nti imaṃ vibhāgaṃ asallakkhentova puna paṭijānāti. tato sakavādinā bodhipaṭilābhā bodhīti puṭṭho vacanokāsaṃ alabhanto paṭikkhipatīti.
bodhiyābuddhotikathāvaṇṇanā.
iti imā tissopi kathā uttarāpathakānaṃyeva.
7. lakkhaṇakathāvaṇṇanā
400. idāni  lakkhaṇakathā nāma hoti. tattha ‘‘yehi samannāgatassa mahāpurisassa dveva gatiyo bhavantī’’ti (dī॰ ni॰ 1.258) imaṃ suttaṃ ayoniso gahetvā lakkhaṇasamannāgato bodhisattova hotīti yesaṃ laddhi, seyyathāpi etarahi uttarāpathakānaṃ; te sandhāya pucchā sakavādissa, paṭiññā itarassa.
cakkavattisattoti pañhesu yasmā cakkavattī sattopi ca bodhisattopi, tasmā abodhisattaṃ sandhāya paṭikkhipati. bodhisattaṃ sandhāya paṭijānāti.
402. dvattiṃsimānītisuttaṃ  bodhisattameva sandhāya vuttaṃ. so hi pacchime bhave buddho hoti, itaresu cakkavattī, tasmā ābhatampi anābhatasadisamevāti.
lakkhaṇakathāvaṇṇanā.
8. niyāmokkantikathāvaṇṇanā
403. idāni  niyāmokkantikathā nāma hoti. tattha yesaṃ ghaṭikārasutte jotipālassa pabbajjaṃ sandhāya ‘‘bodhisatto kassapabhagavato pāvacane okkantaniyāmo caritabrahmacariyo’’ti laddhi, seyyathāpi etarahi andhakānaṃ; te sandhāya bodhisattoti pucchā sakavādissa, laddhiyaṃ ṭhatvā paṭiññā itarassa. tato yasmā niyāmoti vā brahmacariyanti vā ariyamaggassa nāmaṃ, bodhisattānañca ṭhapetvā pāramīpūraṇaṃ aññā niyāmokkanti nāma natthi. yadi bhaveyya, bodhisatto sotāpanno sāvako bhaveyya. na cetamevaṃ. kevalañhi naṃ buddhā attano ñāṇabale ṭhatvā – ‘‘ayaṃ buddho bhavissatī’’ti byākaronti, tasmā puna bodhisattoti anuyogo sakavādissa. pacchimabhavaṃ sandhāya paṭikkhepo itarassa. dutiyapañhe jotipālakālaṃ sandhāya paṭiññā tasseva. sāvako hutvātiādīsupi eseva nayo. anussaviyoti  anussavena paṭividdhadhammo. pacchimabhavaṃ sandhāya paṭikkhipitvā jotipālakāle anussavaṃ sandhāya paṭijānāti.
404. aññaṃ satthārantiāḷārañca rāmaputtañca sandhāya vuttaṃ. āyasmā ānandotiādi ‘‘okkantaniyāmāva sāvakā honti, na itare okkantaniyāmā evarūpā hontī’’ti dassetuṃ vuttaṃ.
sāvako jātiṃ vītivattoti yāya jātiyā sāvako, taṃ vītivatto aññasmiṃ bhave asāvako hotīti pucchati. itaro sotāpannādīnaṃ sotāpannādisāvakabhāvato paṭikkhipati. sesamettha uttānatthamevāti.
niyāmokkantikathāvaṇṇanā.
9. aparāpi samannāgatakathāvaṇṇanā
406. idāni  aparāpi samannāgatakathā nāma hoti. tattha yesaṃ ‘‘catutthamaggaṭṭho puggalo pattidhammavasena tīhi phalehi samannāgato’’ti laddhi, seyyathāpi etarahi andhakānaṃ; te sandhāya pucchā sakavādissa, paṭiññā itarassa. sesamettha heṭṭhā catūhi phalehi samannāgatakathāyaṃ vuttanayeneva veditabbanti.
aparāpi samannāgatakathāvaṇṇanā.
10. sabbasaṃyojanappahānakathāvaṇṇanā
413. idāni saṃyojanappahānakathā nāma hoti. tattha yesaṃ ‘‘nippariyāyeneva sabbasaṃyojanappahānaṃ  arahatta’’nti laddhi, seyyathāpi etarahi andhakānaṃ; te sandhāya pucchā sakavādissa, paṭiññā itarassa. puna sabbe saṃyojanāti puṭṭho heṭṭhā vuttamaggattayena pahīne sandhāya paṭikkhipati. dutiyaṃ puṭṭho tena maggena appahīnassa abhāvā paṭijānāti. sakkāyadiṭṭhiādīsupi paṭhamamaggena pahīnabhāvaṃ sandhāya paṭikkhipati, catutthamaggena anavasesappahānaṃ sandhāya paṭijānāti. eseva nayo sabbatthāti.
sabbasaṃyojanappahānakathāvaṇṇanā.
catuttho vaggo.
5. pañcamavaggo
1. vimuttikathāvaṇṇanā
418. idāni  vimuttikathā nāma hoti. tattha vipassanā, maggo, phalaṃ, paccavekkhaṇanti catunnaṃ ñāṇānaṃ vimuttiñāṇanti nāmaṃ. tesu vipassanāñāṇaṃ niccanimittādīhi vimuttattā, tadaṅgavimuttibhāvena vā vimuttattā vimuttiñāṇaṃ. maggo  samucchedavimutti, phalaṃ paṭippassaddhivimutti, paccavekkhaṇañāṇaṃ pana vimuttiṃ jānātīti vimuttiñāṇaṃ. evaṃ catubbidhe vimuttiñāṇe nippariyāyena phalañāṇameva vimutti. sesāni ‘‘vimuttānī’’ti vā ‘‘avimuttānī’’ti vā na vattabbāni. tasmā ‘‘idaṃ nāma vimuttiñāṇaṃ vimutta’’nti avatvā aviseseneva ‘‘vimuttiñāṇaṃ vimutta’’nti yesaṃ laddhi, seyyathāpi andhakānaṃ; te sandhāya pucchā sakavādissa, paṭiññā paravādissa. puna yaṃkiñcīti puṭṭho paccavekkhaṇādīni sandhāya paṭikkhipati. paṭipannassāti puṭṭho maggañāṇassa anāsavataṃ sandhāya paṭijānāti. yasmā pana taṃ sotāpannassa phale ṭhitassa ñāṇaṃ na hoti, tasmā vimuttaṃ nāma na hotīti codanatthaṃ puna sakavādī sotāpannassātiādimāha. iminā upāyena sabbattha attho veditabbo.
vimuttikathāvaṇṇanā.
2. asekhañāṇakathāvaṇṇanā
421. idāni  asekhakathā nāma hoti. tattha yasmā ānandattherādayo sekhā ‘‘uḷāro bhagavā’’tiādinā nayena asekhe jānanti, tasmā  ‘‘sekhassa asekhañāṇaṃ atthī’’ti yesaṃ laddhi, seyyathāpi uttarāpathakānaṃ; te sandhāya pucchā sakavādissa, paṭiññā itarassa. jānāti passatīti idaṃ attanā adhigatassa jānanavasena vuttaṃ. gotrabhunotiādi heṭṭhimāya bhūmiyaṃ ṭhitassa uparūpariñāṇassa abhāvadassanatthaṃ vuttaṃ. nanu āyasmā ānando sekho ‘‘uḷāro bhagavā’’ti jānātīti paravādī asekhe bhagavati pavattattā taṃ asekhañāṇanti icchati, na panetaṃ asekhaṃ. tasmā evaṃ patiṭṭhāpitāpi laddhi appatiṭṭhāpitāva hotīti.
asekhañāṇakathāvaṇṇanā.
3. viparītakathāvaṇṇanā
424. idāni viparītakathā nāma hoti. tattha ‘‘yvāyaṃ pathavīkasiṇe pathavīsaññī samāpajjati, tassa taṃ ñāṇaṃ viparītañāṇa’’nti yesaṃ laddhi, seyyathāpi  andhakānaṃ, te sandhāya pucchā sakavādissa, paṭiññā itarassa. pathaviṃ nissāya uppannanimittañhi na pathavīyeva, tatra cāyaṃ pathavīsaññī. tasmā viparītañāṇanti ayametassa adhippāyo. tato sakavādī ‘‘lakkhaṇapathavīpi sasambhārapathavīpi nimittapathavīpi pathavīdevatāpi sabbā pathavīyeva, tāsu pathavīti ñāṇaṃ viparītaṃ na hoti. anicce niccantiādivipariyeso pana viparītañāṇaṃ nāma. kiṃ te idaṃ etesu aññatara’’nti codetuṃ anicce niccantiādimāha. itaro vipallāsalakkhaṇābhāvaṃ sandhāya paṭikkhipati, pathavīnimittaṃ sandhāya paṭijānāti.
kusalanti sekkhaputhujjanānaṃ ñāṇaṃ sandhāya vuttaṃ. atthi arahatoti pañhesupi vipallāsalakkhaṇābhāvena paṭikkhipati. pathavīnimittaṃ sandhāya paṭijānāti. sabbeva pathavīti sabbaṃ taṃ pathavīkasiṇaṃ lakkhaṇapathavīyeva  hotīti pucchati. sakavādī tathā abhāvato paṭikkhipati. nanu pathavī atthi, atthi ca koci pathaviṃ pathavito samāpajjatīti pucchā sakavādissa. tassattho – nanu nimittapathavī atthi, atthi ca koci taṃ pathaviṃ pathavitoyeva samāpajjati, na āpato vā tejato vāti. pathavī atthītiādi ‘‘yadi yaṃ yathā atthi, taṃ tathā samāpajjantassa ñāṇaṃ viparītaṃ hoti, nibbānaṃ atthi, tampi samāpajjantassa sabbavipariyesasamugghātanaṃ maggañāṇampi te viparītaṃ hotū’’ti dassanatthaṃ vuttanti.
viparītakathāvaṇṇanā.
4. niyāmakathāvaṇṇanā
428-431. idāni niyāmakathā nāma hoti. tattha yo puggalo sammattaniyāmaṃ okkamissati, taṃ ‘‘bhabbo esa dhammaṃ abhisametu’’nti yasmā bhagavā jānāti, tasmā ‘‘aniyatassa puthujjanasseva sato puggalassa niyāmagamanāya ñāṇaṃ atthī’’ti yesaṃ laddhi, seyyathāpi etarahi uttarāpathakānaṃ; te sandhāya aniyatassāti pucchā sakavādissa. tattha niyāmagamanāyāti niyāmo vuccati maggo, maggagamanāya maggokkamanāyāti attho. yaṃ panassa ñāṇaṃ disvā bhagavā ‘‘bhabbo aya’’nti jānāti, taṃ sandhāya paṭiññā paravādissa.
athassa  sakavādī ayuttavāditaṃ dīpetuṃ niyatassāti viparītānuyogamāha. tattha paṭhamapañhe maggena niyatassa aniyāmagamanāya ñāṇaṃ nāma natthīti paṭikkhipati. dutiye natthibhāvena paṭijānāti. tatiye aniyatassa natthīti puṭṭhattā laddhivirodhena paṭikkhipati. puna paṭhamapañhameva catutthaṃ katvā niyatassa niyāmagamanādivasena tayo pañhā katā. tesu paṭhame yasmā ādimaggena niyatassa puna tadatthāya ñāṇaṃ natthi, tasmā paṭikkhipati. dutiye  natthibhāveneva paṭijānāti. tatiye laddhivirodheneva paṭikkhipati. puna paṭhamapañhaṃ aṭṭhamaṃ katvā aniyatassa aniyāmagamanādivasena tayo pañhā katā. tesaṃ attho vuttanayeneva veditabbo. puna paṭhamapañhameva dvādasamaṃ katvā taṃmūlakā atthi niyāmotiādayo pañhā katā. tattha yasmā niyāmagamanāya ñāṇaṃ nāma maggañāṇameva hoti, tasmā taṃ sandhāya atthi niyāmoti vuttaṃ. itaro pana niyāmoti vutte paṭikkhipati, ñāṇanti vutte paṭijānāti. satipaṭṭhānādīsupi  eseva nayo. paccanīkaṃ uttānatthameva. gotrabhunotiādi yena yaṃ appattaṃ, tassa taṃ natthīti dassanatthaṃ vuttaṃ. bhagavā jānātīti attano ñāṇabalena jānāti, na tassa niyāmagamanañāṇasabbhāvato. tasmā iminā kāraṇena patiṭṭhitāpissa laddhi appatiṭṭhitāyevāti.
niyāmakathāvaṇṇanā.
5. paṭisambhidākathāvaṇṇanā
432-433. idāni paṭisambhidākathā nāma hoti. tattha yesaṃ ‘‘yaṃkiñci ariyānaṃ ñāṇaṃ, sabbaṃ lokuttaramevā’’ti gahetvā ‘‘sabbaṃ ñāṇaṃ paṭisambhidā’’ti laddhi, seyyathāpi andhakānaṃ; te sandhāya pucchā sakavādissa, paṭiññā itarassa. sammutiñāṇapañhesu pathavīkasiṇasammutiyaṃ samāpattiñāṇaṃ sandhāya paṭikkhipati, niruttiñāṇaṃ sandhāya paṭijānāti. ye keci sammutinti pañhe puthujjane sandhāya paṭikkhipati. cetopariyāyapañhesu puthujjanassa ñāṇaṃ sandhāya paṭikkhipati, ariyassa ñāṇaṃ sandhāya paṭijānāti. sabbā paññātipañhesu kasiṇasamāpattipañhaṃ sandhāya paṭikkhipati, lokuttaraṃ sandhāya paṭijānāti. pathavīkasiṇasamāpattintiādi ‘‘yā etesu ettakesu ṭhānesu paññā, kiṃ sabbā sā paṭisambhidā’’ti pucchanatthaṃ vuttaṃ. tena  hi sabbaṃ ñāṇanti yasmā sabbā lokuttarapaññā paṭisambhidā, tasmā sabbanti vacanaṃ sāmaññaphalena saddhiṃ patiṭṭhāpetīti.
paṭisambhidākathāvaṇṇanā.
6. sammutiñāṇakathāvaṇṇanā
434-435. idāni sammutiñāṇakathā nāma hoti. tattha sammutisaccaṃ paramatthasaccanti dve  saccāni. ye pana evaṃ vibhāgaṃ akatvā saccanti vacanasāmaññena sammutiñāṇampi ‘‘saccārammaṇamevā’’ti vadanti, seyyathāpi andhakā; te ayuttavādinoti tesaṃ vādavisodhanatthaṃ ayaṃ kathā āraddhā. tattha na vattabbanti pucchā paravādissa, paramatthasaccaṃ sandhāya paṭiññā sakavādissa. sammutisaccamhīti sammutiṃ anupaviṭṭhe saccamhi. paccatte vā bhummavacanaṃ, sammutisaccanti attho. sammutiñāṇaṃ saccārammaṇaññevāti pucchā sakavādissa, paṭiññā itarassa. tato naṃ ‘‘yadi taṃ avisesena saccārammaṇaññeva, tena ñāṇena dukkhapariññādīni kareyyā’’ti codetuṃ tena ñāṇenātiādimāha.
sammutiñāṇakathāvaṇṇanā.
7. cittārammaṇakathāvaṇṇanā
436-438. idāni cittārammaṇakathā nāma hoti. tattha cetopariyāye ñāṇanti vacanamattameva gahetvā ‘‘taṃ ñāṇaṃ cittārammaṇamevā’’ti yesaṃ laddhi, seyyathāpi etarahi andhakānaṃ; te sandhāya pucchā sakavādissa, paṭiññā itarassa. athassa ‘‘yo sarāgādivasena cittaṃ jānāti, tassa rāgādayopi ārammaṇā honti, tasmā na vattabbaṃ taṃ cittārammaṇaññevā’’ti codanatthaṃ nanu atthi kocītiādi āraddhaṃ. phassārammaṇeti  phassasaṅkhāte ārammaṇe. vedanārammaṇetiādīsupi eseva nayo. puna phassārammaṇe ñāṇaṃ na vattabbanti puṭṭho phassassa phusanalakkhaṇaṃ  manasikaroto phassovārammaṇaṃ hotīti paṭijānāti. kiṃ panetaṃ phassapariyāye ñāṇanti puṭṭho pana tādisassa suttapadassa abhāvā paṭikkhipati. vedanādīsupi eseva nayo. idāni yaṃ nissāya laddhi, tadeva dassetvā laddhiṃ patiṭṭhāpetuṃ nanu cetopariyāye ñāṇantiādimāha. sā panesā vacanamattābhinivesena patiṭṭhāpitāpi appatiṭṭhāpitāva hotīti.
cittārammaṇakathāvaṇṇanā.
8. anāgatañāṇakathāvaṇṇanā
439-440. idāni  anāgatañāṇakathā nāma hoti. tattha anāgataṃ nāma antarampi atthi, anantarampi. tesu anantare ekanteneva ñāṇaṃ natthi. yathā ca anantare, tathā ekavīthiekajavanapariyāpannepi. tattha ye sabbasmimpi anāgate ñāṇaṃ icchanti, seyyathāpi andhakā; te sandhāya pucchā sakavādissa, paṭiññā itarassa. atha naṃ ‘‘yaṃ te anāgate ñāṇaṃ, kiṃ tena anantaraṃ anāgataṃ mūlādivasena jānātī’’ti codetuṃ anāgataṃ mūlatotiādimāha. tattha mūlatotiādīni sabbāni kāraṇavevacanāneva. kāraṇañhi yaṃ attano phalaṃ karoti, taṃ tattha mūlayati patiṭṭhātīti mūlaṃ. tato ca taṃ hinoti pavattayatīti hetu. tadeva taṃ nideti ‘‘handa naṃ gaṇhathā’’ti. niyyāteti viyāti nidānaṃ. tato taṃ sambhavatīti sambhavo. pabhavatīti pabhavo. tattha ca taṃ samuṭṭhāti, taṃ vā naṃ samuṭṭhāpetīti samuṭṭhānaṃ. tadeva naṃ āharatīti āhāro. tañcassa apariccajitabbaṭṭhena ārammaṇaṃ. tadeva cetaṃ paṭicca etīti paccayo. tato naṃ samudetīti samudayoti vuccati. yasmā  pana anantaraṃ cittaṃ etehākārehi na sakkā jānituṃ, tasmā na hevanti paṭikkhipati. anāgataṃ hetupaccayatanti yā anantarānāgate citte hetupaccayatā, taṃ jānāti. ye tattha dhammā hetupaccayā honti, te jānātīti attho. sesapadesupi eseva nayo. gotrabhunotiādi yasmiṃ anāgate ñāṇaṃ na uppajjati, taṃ sarūpato dassetuṃ vuttaṃ. pāṭaliputtassāti  suttaṃ yasmiṃ anāgate ñāṇaṃ uppajjati, taṃ dassetuṃ āhaṭaṃ. yasmā panetaṃ na sabbasmiṃ anāgate ñāṇassa sādhakaṃ; tasmā anāhaṭamevāti.
anāgatañāṇakathāvaṇṇanā.
9. paṭuppannañāṇakathāvaṇṇanā
441-442. idāni paṭuppannañāṇakathā nāma hoti. tattha yesaṃ ‘‘sabbasaṅkhāresu aniccato diṭṭhesu tampi ñāṇaṃ aniccato diṭṭhaṃ hotī’’ti vacanaṃ nissāya ‘‘avisesena sabbasmiṃ paccuppanne ñāṇaṃ atthī’’ti laddhi, seyyathāpi andhakānaṃ; te sandhāya paṭuppanneti pucchā  sakavādissa, paṭiññā itarassa. atha naṃ ‘‘yadi avisesena paṭuppanne ñāṇaṃ atthi, khaṇapaccuppannepi tena bhavitabbaṃ. evaṃ sante dvinnaṃ ñāṇānaṃ ekato abhāvā teneva ñāṇena taṃ jānitabbaṃ hotī’’ti codanatthaṃ tenāti anuyogo sakavādissa. tattha paṭhamapañhe teneva taṃ jānituṃ na sakkāti paṭikkhepo itarassa. dutiyapañhe santatiṃ sandhāya paṭiññā tasseva. paṭipāṭito bhaṅgaṃ passanto bhaṅgānupassaneneva bhaṅgānupassanāñāṇaṃ passatīti adhippāyo. tena ñāṇena taṃ ñāṇaṃ jānātītiādīsupi eseva nayo. tena phassena taṃ phassantiādīnissa lesokāsanivāraṇatthaṃ vuttāni. yaṃ panetena laddhipatiṭṭhāpanatthaṃ nanu sabbasaṅkhāretiādi vuttaṃ. tattha nayato taṃ ñāṇaṃ diṭṭhaṃ hoti, na ārammaṇatoti adhippāyena paṭiññā sakavādissa. tasmā evaṃ patiṭṭhitāpissa laddhi appatiṭṭhitāva hoti.
paṭuppannañāṇakathāvaṇṇanā.
10. phalañāṇakathāvaṇṇanā
443-444. idāni phale ñāṇakathā nāma hoti. tattha ‘‘buddhāpi sattānaṃ ariyaphalappattiyā dhammaṃ desenti sāvakāpi, iti iminā sāmaññena  buddhānaṃ viya sāvakānampi tena tena sattena pattabbe phale ñāṇaṃ atthī’’ti yesaṃ laddhi, seyyathāpi andhakānaṃ; te sandhāya sāvakassāti pucchā sakavādissa, paṭiññā itarassa. atha naṃ ‘‘yadi sāvakassa phale ñāṇaṃ atthi, yathā buddhā samānepi sotāpattiphale attano ñāṇabalena ‘ayaṃ ekabījī, ayaṃ kolaṃkolo, ayaṃ sattakkhattuparamo’ti phalassakataṃ paññapenti, kiṃ te evaṃ sāvakopī’’ti codetuṃ sāvako phalassa kataṃ paññapetīti āha. itaro paṭikkhipati.
atthi sāvakassa phalaparopariyattītiādi phale ñāṇassa atthitāya paccayapucchanatthaṃ vuttaṃ. ayañhettha adhippāyo – buddhānaṃ ‘‘idaṃ phalaṃ paraṃ, idaṃ opara’’nti evaṃ phalānaṃ uccāvacabhāvajānanasaṅkhātā phale paropariyatti nāma atthi. tathā indriyapuggalaparopariyattiyo, tāsaṃ  atthitāya tassa tassa puggalassa tesaṃ tesaṃ indriyānaṃ vasena taṃ taṃ phalaṃ jānanti, kiṃ te sāvakassāpi etā paropariyattiyo atthīti.
atthi sāvakassa khandhapaññattītiādīnipi ‘‘yadi te sāvakassa buddhānaṃ viya phale ñāṇaṃ atthi, imā hi pissa paññattīhi  bhavitabbaṃ. kimassa tā atthi, sakkoti so etā paññattiyo attano balena jānituṃ vā paññapetuṃ vā’’ti codanatthaṃ vuttāni. sāvako jinotiādi ‘‘yadi sāvakassa buddhānaṃ viya phale ñāṇaṃ atthi, evaṃ sante sveva jino’’ti codanatthaṃ vuttaṃ. sāvako anuppannassāti pañhepi ayameva nayo. aññāṇīti pañhe avijjāsaṅkhātassa aññāṇassa vihatattā paṭikkhitto, na panassa buddhānaṃ viya phale ñāṇaṃ atthi. tasmā appatiṭṭhitova paravādīvādoti.
phalañāṇakathāvaṇṇanā.
pañcamo vaggo.
mahāpaṇṇāsako samatto.
6. chaṭṭhavaggo
1. niyāmakathāvaṇṇanā
445-447. idāni  niyāmakathā nāma hoti. tattha niyāmoti ‘‘bhabbo niyāmaṃ okkamituṃ kusalesu dhammesu sammatta’’nti (pu॰ pa॰ 13) vacanato ariyamaggo vuccati. yasmā pana tasmiṃ uppajjitvā niruddhepi puggalo aniyato nāma na hoti, tasmā ‘‘so niyāmo niccaṭṭhena asaṅkhato’’ti yesaṃ laddhi, seyyathāpi andhakānaṃ; te sandhāya pucchā sakavādissa, paṭiññā itarassa. tato ‘‘yadi so asaṅkhato, evarūpena tena bhavitabba’’nti dīpento nibbānantiādimāha. saṃsandanapucchā uttānatthāyeva.
atthi  kecītiādi niyāmassa saṅkhatabhāvadīpanatthaṃ vuttaṃ. maggo asaṅkhatotipañhe tassa uppādanirodhabhāvato paṭikkhipatīti. niyāmo saṅkhatotipañhe niruddhepi magge niyāmassa atthitaṃ sandhāya paṭikkhipati. sotāpattiniyāmotiādipañhesupi anulomato ca paṭilomato ca imināva nayena attho veditabbo. pañca asaṅkhatānīti puṭṭho pañcannaṃ asaṅkhatānaṃ āgataṭṭhānaṃ apassanto paṭikkhipati. dutiyaṃ puṭṭho catunnaṃ sammattaniyāmānaṃ niyāmavacanato nibbānassa ca asaṅkhatabhāvato paṭijānāti. micchattaniyāmapañho niyāmavacanamattena asaṅkhatatāya ayuttabhāvadīpanatthaṃ vuttoti.
niyāmakathāvaṇṇanā.
2. paṭiccasamuppādakathāvaṇṇanā
448. idāni paṭiccasamuppādakathā nāma hoti. tattha yesaṃ nidānavagge ‘‘uppādā vā tathāgatānaṃ anuppādā vā tathāgatānaṃ  ṭhitāva sā dhātu dhammaṭṭhitatā’’tiādivacanato (saṃ॰ ni॰ 2.20) ‘‘paṭiccasamuppādo asaṅkhato’’ti laddhi, seyyathāpi pubbaseliyānañca mahisāsakānañca; te sandhāya pucchā sakavādissa, paṭiññā itarassa.
449. avijjā  asaṅkhatāti ādayo pañhā avijjādīnaṃyeva paṭiccasamuppādabhāvadassanatthaṃ vuttā. yena panatthena tattha ekekaṃ aṅgaṃ ‘‘paṭiccasamuppādo’’ti vuccati, so paṭiccasamuppādavibhaṅge vuttoyeva.
451. avijjāpaccayā saṅkhārāti yā tattha dhammaṭṭhitatātiādi yena suttena laddhi patiṭṭhāpitā, tasseva atthadassanena laddhibhindanatthaṃ vuttaṃ. ayañhettha attho – yā ayaṃ heṭṭhā ‘‘ṭhitāva sā dhātu dhammaṭṭhitatā dhammaniyāmatā’’ti vuttā na sā aññatra avijjādīhi visuṃ ekā atthi. avijjādīnaṃ pana paccayānaṃyevetaṃ nāmaṃ. uppannepi hi tathāgate anuppannepi avijjāto saṅkhārā sambhavanti, saṅkhārādīhi ca viññāṇādīni, tasmā ‘‘avijjāpaccayā saṅkhārā’’ti  yā etasmiṃ pade saṅkhāradhammānaṃ kāraṇaṭṭhena ṭhitatāti dhammaṭṭhitatā. tesaṃyeva ca dhammānaṃ kāraṇaṭṭheneva niyāmatāti dhammaniyāmatāti avijjā vuccati. sā ca asaṅkhatā, nibbānañca asaṅkhatanti pucchati. paravādī laddhivasena paṭijānitvā puna dve asaṅkhatānīti puṭṭho suttābhāvena paṭikkhipitvā laddhivaseneva paṭijānāti. sesapadesupi eseva nayo. heṭṭhā vuttasadisaṃ pana tattha vuttanayeneva veditabbanti.
paṭiccasamuppādakathāvaṇṇanā.
3. saccakathāvaṇṇanā
452-454. idāni saccakathā nāma hoti. tattha yesaṃ ‘‘cattārimāni, bhikkhave, tathāni avitathānī’’ti (saṃ॰ ni॰ 5.1090) suttaṃ nissāya ‘‘cattāri saccāni niccāni asaṅkhatānī’’ti laddhi, seyyathāpi pubbaseliyānaṃ; te sandhāya pucchā sakavādissa, paṭiññā itarassa. ayañhissa adhippāyo – dukkhasamudayamaggesu vatthusaccaṃ saṅkhataṃ, lakkhaṇasaccaṃ  asaṅkhataṃ. nirodhe vatthusaccaṃ nāma natthi asaṅkhatameva tanti. tasmā āmantāti āha. taṃ panassa laddhimattameva. so hi dukkhaṃ vatthusaccaṃ icchati, tathā samudayaṃ maggañca. yāni pana nesaṃ bādhanapabhavaniyyānikalakkhaṇāni, tāni lakkhaṇasaccaṃ nāmāti, na ca bādhanalakkhaṇādīhi aññāni dukkhādīni nāma atthīti. tāṇānītiādīsu adhippāyo vuttanayeneva veditabbo.
dukkhasaccanti  pañhe laddhivasena lakkhaṇaṃ sandhāya paṭijānāti. dukkhanti pañhe vatthuṃ sandhāya paṭikkhipati. ito paraṃ suddhikapañhā ca saṃsandanapañhā ca sabbe pāḷianusāreneva veditabbā. avasāne laddhipatiṭṭhāpanatthaṃ āhaṭasuttaṃ atthassa micchā gahitattā anāhaṭasadisamevāti.
saccakathāvaṇṇanā.
4. āruppakathāvaṇṇanā
455-456. idāni  āruppakathā nāma hoti. tattha yesaṃ ‘‘cattāro āruppā āneñjā’’ti vacanaṃ nissāya ‘‘sabbepi te dhammā asaṅkhatā’’ti laddhi, te sandhāya ākāsānañcāyatananti pucchā sakavādissa, paṭiññā itarassa. sesamettha uttānatthamevāti. sādhakasuttampi atthaṃ ajānitvā āhaṭattā anāhaṭasadisamevāti.
āruppakathāvaṇṇanā.
5. nirodhasamāpattikathāvaṇṇanā
457-459. idāni nirodhasamāpattikathā nāma hoti. tattha nirodhasamāpattīti catunnaṃ khandhānaṃ appavatti. yasmā pana sā kariyamānā kariyati, samāpajjiyamānā samāpajjiyati, tasmā nipphannāti vuccati. saṅkhatāsaṅkhatalakkhaṇānaṃ pana  abhāvena na vattabbā ‘‘saṅkhatāti vā asaṅkhatā’’ti vā. tattha yesaṃ ‘‘yasmā saṅkhatā na hoti, tasmā asaṅkhatā’’ti laddhi, seyyathāpi andhakānañceva uttarāpathakānañca; te sandhāya nirodhasamāpattīti pucchā sakavādissa, paṭiññā itarassa. uppādentītiādi samāpajjanapaṭilābhavaseneva vuttaṃ. yathā pana rūpādayo asaṅkhatadhamme uppādenti; na tathā taṃ keci uppādenti nāma. nirodhā vodānaṃ vuṭṭhānanti phalasamāpatti veditabbā. asaṅkhatā pana taṃ  natthiyeva, tasmā paṭikkhipati. tena hīti yasmā saṅkhatā na hoti, tasmā asaṅkhatāti laddhi. idaṃ pana asaṅkhatabhāve kāraṇaṃ na hotīti vuttampi avuttasadisamevāti.
nirodhasamāpattikathāvaṇṇanā.
6. ākāsakathāvaṇṇanā
460-462. idāni ākāsakathā nāma hoti. tattha tividho ākāso – paricchedākāso, kasiṇugghāṭimākāso, ajaṭākāso. ‘‘tucchākāso’’tipi tasseva nāmaṃ. tesu paricchedākāso saṅkhato, itare dve paññattimattā. yesaṃ pana ‘‘duvidhopi yasmā saṅkhato na hoti, tasmā asaṅkhato’’ti laddhi, seyyathāpi uttarāpathakānaṃ mahisāsakānañca; te sandhāya ākāsoti pucchā sakavādissa, paṭiññā itarassa. sesamettha uttānatthamevāti.
ākāsakathāvaṇṇanā.
7. ākāso sanidassanotikathāvaṇṇanā
463-464. idāni ākāso sanidassanotikathā nāma hoti. tattha yesaṃ tāḷacchiddādīsu ñāṇappavattiṃ nissāya ‘‘sabbopi ajaṭākāso  sanidassano’’ti laddhi, seyyathāpi andhakānaṃ; te sandhāya ākāso sanidassanoti pucchā sakavādissa, paṭiññā itarassa. atha naṃ ‘‘yadi sanidassano, evaṃvidho bhaveyyā’’ti codanatthaṃ rūpantiādi vuttaṃ. cakkhuñca paṭiccātipañhesu evarūpassa suttassa abhāvena paṭikkhipitvā tulantarikādīnaṃ upaladdhiṃ nissāya paṭijānāti. dvinnaṃ rukkhānaṃ antaranti ettha rukkharūpaṃ cakkhunā disvā antare rūpābhāvato ākāsanti manodvāraviññāṇaṃ uppajjati, na cakkhuviññāṇaṃ. sesesupi eseva nayo. tasmā asādhakametanti.
ākāso sanidassanotikathāvaṇṇanā.
10. pathavīdhātusanidassanātiādikathāvaṇṇanā
465-470. idāni  pathavīdhātu sanidassanātiādikathā nāma hoti. tattha yesaṃ pāsāṇaüdakajālarukkhacalanānañceva pañcindriyapatiṭṭhokāsānañca vaṇṇāyatanaṃ kāyaviññattikāle hatthapādādirūpañca disvā ‘‘pathavīdhātuādayo sanidassanā’’ti laddhi, seyyathāpi andhakānaṃ; te sandhāya sabbakathāsu ādipucchā sakavādissa, paṭiññā itarassa. sesaṃ sabbattha pāḷianusārena ceva heṭṭhā vuttanayena ca veditabbanti. pathavīdhātu sanidassanāti ādiṃ katvā kāyakammaṃ sanidassananti pariyosānakathā niṭṭhitā.
chaṭṭho vaggo.
7. sattamavaggo
1. saṅgahitakathāvaṇṇanā
471-472. idāni  saṅgahitakathā nāma hoti. tattha yasmā dāmādīhi balibaddādayo viya keci dhammā kehici dhammehi saṅgahitā nāma natthi, tasmā ‘‘natthi keci dhammā kehici dhammehi saṅgahitā, evaṃ sante ekavidhena rūpasaṅgahotiādi niratthaka’’nti yesaṃ laddhi, seyyathāpi rājagirikānañceva siddhatthikānañca; te sandhāya aññenatthena saṅgahabhāvaṃ dassetuṃ pucchā sakavādissa, attano laddhivasena paṭiññā itarassa. idāni yenatthena saṅgaho labbhati, taṃ dassetuṃ nanu atthi keci dhammātiādi āraddhaṃ. taṃ sabbaṃ heṭṭhā vuttanayattā uttānatthameva. yā panesā paravādinā laddhipatiṭṭhāpanatthaṃ yathā dāmena vātiādikā upamā āhaṭā, sakavādinā taṃ anabhinanditvā appaṭikkositvā ‘‘hañci dāmena vā’’ti tassa laddhi bhinnāti veditabbā. ayañhettha attho – yadi te dāmādīhi balibaddādayo saṅgahitā nāma, atthi keci dhammā kehici dhammehi saṅgahitāti.
saṅgahitakathāvaṇṇanā.
2. sampayuttakathāvaṇṇanā
473-474. idāni  sampayuttakathā nāma hoti. tattha yasmā tilamhi telaṃ viya na vedanādayo saññādīsu anupaviṭṭhā, tasmā ‘‘natthi keci dhammā kehici dhammehi sampayuttā, evaṃ sante  ñāṇasampayuttantiādi niratthakaṃ hotī’’ti yesaṃ laddhi, seyyathāpi  rājagirikasiddhatthikānaññeva; te sandhāya aññenevatthena sampayuttataṃ dassetuṃ pucchā sakavādissa, attano laddhivasena paṭiññā itarassa. sesamidhāpi heṭṭhā vuttanayattā uttānatthameva. yo panesa paravādinā ‘‘yathā tilamhi tela’’ntiādiko upamāpañho āhaṭo, so yasmā vedanāsaññānaṃ viya tilatelānaṃ lakkhaṇato nānattavavatthānaṃ natthi. sabbesupi hi tilaaṭṭhitacesu tiloti vohāramattaṃ, teneva tilaṃ nibbattetvā gahite purimasaṇṭhānena tilo nāma na paññāyati, tasmā anāhaṭasadisova hotīti.
sampayuttakathāvaṇṇanā.
3. cetasikakathāvaṇṇanā
475-477. idāni cetasikakathā nāma hoti. tattha yasmā phassikādayo nāma natthi, tasmā ‘‘cetasikenāpi na bhavitabbaṃ, iti natthi cetasiko dhammo’’ti yesaṃ laddhi, seyyathāpi rājagirikasiddhatthikānaṃ; te sandhāya pucchā sakavādissa, paṭiññā itarassa. sahajātoti sampayuttasahajātaṃ sandhāya vuttaṃ. phassikāti tādisaṃ vohāraṃ apassantassa pucchā paravādissa. kiṃ vohārena, yathā cittanissitakoti cetasiko, evaṃ sopi phassanissitattā phassikoti vutte doso natthīti paṭiññā sakavādissa. sesaṃ uttānatthamevāti.
cetasikakathāvaṇṇanā.
4. dānakathāvaṇṇanā
478. idāni  dānakathā nāma hoti. tattha dānaṃ nāma tividhaṃ – cāgacetanāpi, viratipi, deyyadhammopi. ‘‘saddhā hiriyaṃ kusalañca  dāna’’nti (a॰ ni॰ 8.30) āgataṭṭhāne cāgacetanā dānaṃ. ‘‘abhayaṃ detī’’ti (a॰ ni॰ 8.39) āgataṭṭhāne virati. ‘‘dānaṃ deti annaṃ pāna’’nti āgataṭṭhāne deyyadhammo. tattha cāgacetanā ‘‘deti vā deyyadhammaṃ, denti  vā etāya deyyadhamma’’nti dānaṃ. virati avakhaṇḍanaṭṭhena lavanaṭṭhena vā dānaṃ. sā hi uppajjamānā bhayabheravādisaṅkhātaṃ dussīlyacetanaṃ dāti khaṇḍeti lunāti vāti dānaṃ. deyyadhammo diyyatīti dānaṃ. evametaṃ tividhampi atthato cetasiko ceva dhammo deyyadhammo cāti duvidhaṃ hoti. tattha yesaṃ ‘‘cetasikova dhammo dānaṃ, na deyyadhammo’’ti laddhi, seyyathāpi rājagirikasiddhatthikānaṃ; te sandhāya cetasikoti pucchā sakavādissa, paṭiññā itarassa. atha naṃ deyyadhammavasena codetuṃ labbhāti pucchā sakavādissa, annādīni viya so na sakkā dātunti paṭikkhepo itarassa. puna daḷhaṃ katvā puṭṭhe ‘‘abhayaṃ detī’’ti suttavasena paṭiññā tasseva. phassapañhādīsu pana phassaṃ detītiādivohāraṃ apassanto paṭikkhipateva.
479. aniṭṭhaphalantiādi acetasikassa dhammassa dānabhāvadīpanatthaṃ vuttaṃ. na hi acetasiko annādidhammo āyatiṃ vipākaṃ deti, iṭṭhaphalabhāvaniyamanatthaṃ panetaṃ vuttanti veditabbaṃ. ayampi hettha adhippāyo – yadi acetasiko annādidhammo dānaṃ bhaveyya, hitacittena aniṭṭhaṃ akantaṃ bhesajjaṃ dentassa nimbabījādīhi viya nimbādayo aniṭṭhameva phalaṃ nibbatteyya. yasmā panettha hitapharaṇacāgacetanā dānaṃ, tasmā aniṭṭhepi deyyadhamme dānaṃ iṭṭhaphalameva hotīti.
evaṃ paravādinā cetasikadhammassa dānabhāve patiṭṭhāpite sakavādī itarena pariyāyena deyyadhammassa dānabhāvaṃ sādhetuṃ dānaṃ iṭṭhaphalaṃ vuttaṃ bhagavatātiādimāha. paravādī pana cīvarādīnaṃ iṭṭhavipākataṃ apassanto paṭikkhipati. suttasādhanaṃ paravādīvādepi yujjati sakavādīvādepi, na pana ekenatthena. deyyadhammo iṭṭhaphaloti iṭṭhaphalabhāvamattameva paṭikkhittaṃ. tasmā tena hi na vattabbanti iṭṭhaphalabhāveneva na vattabbatā yujjati. dātabbaṭṭhena  pana deyyadhammo dānameva. dinnañhi dānānaṃ saṅkarabhāvamocanatthameva ayaṃ kathāti.
dānakathāvaṇṇanā.
5. paribhogamayapuññakathāvaṇṇanā
483. idāni paribhogamayapuññakathā nāma hoti. tattha ‘‘tesaṃ divā ca ratto ca, sadā puññaṃ pavaḍḍhatī’’ti (saṃ॰ ni॰ 1.47) ca ‘‘yassa bhikkhave, bhikkhu cīvaraṃ paribhuñjamāno’’ti (a॰ ni॰ 4.51) ca evamādīni suttāni ayoniso gahetvā yesaṃ paribhogamayaṃ  nāma puññaṃ atthī’’ti laddhi, seyyathāpi rājagirikasiddhatthikasammitiyānaṃ; te sandhāya paribhogamayanti pucchā sakavādissa, paṭiññā itarassa. atha naṃ ‘‘puññaṃ nāma phassādayo kusalā dhammā, na tato paraṃ, tasmā phassādīhi te vaḍḍhitabba’’nti codetuṃ paribhogamayo phassotiādi āraddhaṃ. taṃ sabbaṃ itarena tesaṃ avaḍḍhanato paṭikkhittaṃ. latāviyātiādīni ‘‘kiriyāya vā bhāvanāya vā vināpi yathā latādīni sayameva vaḍḍhanti, kiṃ te evaṃ vaḍḍhantī’’ti codanatthaṃ vuttāni. tathā panassa avaḍḍhanato na hevāti paṭikkhittaṃ.
484. na samannāharatīti pañhe paṭiggāhakānaṃ paribhogena purimacetanā vaḍḍhati, evaṃ taṃ hoti puññanti laddhivasena paṭijānāti. tato anāvaṭṭentassātiādīhi puṭṭho dāyakassa cāgacetanaṃ sandhāya paṭikkhipati. tattha anāvaṭṭentassāti dānacetanāya purecārikena āvajjanena bhavaṅgaṃ anāvaṭṭentassa aparivaṭṭentassa. anābhogassāti nirābhogassa. asamannāharantassāti na samannāharantassa. āvajjanañhi bhavaṅgaṃ vicchinditvā attano gatamagge uppajjamānaṃ dānacetanaṃ samannāharati nāma. evaṃkiccena iminā cittena asamannāharantassa puññaṃ hotīti pucchati. amanasikarontassāti  manaṃ akarontassa. āvajjanena hi tadanantaraṃ uppajjamānaṃ manaṃ karoti nāma. evaṃ akarontassāti attho. upayogavacanasmiñhi etaṃ bhummaṃ. acetayantassāti cetanaṃ anuppādentassa. apatthentassāti  patthanāsaṅkhātaṃ kusalacchandaṃ akarontassa. appaṇidahantassāti dānacetanāvasena cittaṃ aṭṭhapentassāti attho. nanu āvaṭṭentassāti vāre ābhogassāti ābhogavato. atha vā ābhogā assa, ābhogassa vā anantaraṃ taṃ puññaṃ hotīti attho.
485. dvinnaṃ phassānantiādīsupi ekakkhaṇe dāyakassa dvinnaṃ phassādīnaṃ abhāvā paṭikkhipati, dāyakassa ca paribhuñjantassa cāti ubhinnaṃ phassādayo sandhāya paṭijānāti. apicassa pañcannaṃ viññāṇānaṃ samodhānaṃ hotīti laddhi, tassāpi vasena paṭijānāti. atha naṃ sakavādī pariyāyassa dvāraṃpidahitvā ujuvipaccanīkavasena codetuṃ kusalādipañhaṃ pucchati. tatrāpi kusalākusalānaṃ ekassekakkhaṇe sampayogābhāvaṃ sandhāya paṭikkhipati. paribhogamayaṃ pana cittavippayuttaṃ uppajjatīti laddhiyā paṭijānāti. atha naṃ sakavādī suttena niggaṇhāti.
486. suttasādhane ārāmaropakādīnaṃ anussaraṇapaṭisaṅkharaṇādivasena antarantarā uppajjamānaṃ  puññaṃ sandhāya sadā puññaṃ pavaḍḍhatīti vuttaṃ. appamāṇo tassa puññābhisandoti idaṃ appamāṇavihārino dinnapaccayattā ca ‘‘evarūpo me cīvaraṃ paribhuñjatī’’ti anumodanavasena ca vuttaṃ. taṃ so paribhogamayanti sallakkheti. yasmā pana paṭiggāhakena paṭiggahetvā aparibhuttepi deyyadhamme puññaṃ hotiyeva, tasmā sakavādīvādova balavā, tattha paṭiggāhakena paṭiggahiteti attho daṭṭhabbo. sesaṃ uttānatthamevāti.
paribhogamayapuññakathāvaṇṇanā.
6. itodinnakathāvaṇṇanā
488-491. idāni  ito dinnakathā nāma hoti. tattha yesaṃ ‘‘ito dinnena yāpenti, petā kālaṅkatā tahi’’nti (pe॰ va॰ 19) vacanaṃ nissāya ‘‘yaṃ ito cīvarādi dinnaṃ teneva yāpentī’’ti laddhi, seyyathāpi rājagirikasiddhatthikānaṃ; te sandhāya ito dinnenāti pucchā sakavādissa, paṭiññā itarassa. puna cīvarādivasena anuyutto paṭikkhipati. añño aññassa kārakoti aññassa vipākadāyakānaṃ kammānaṃ añño kārako, na attanāva attano kammaṃ karotīti vuttaṃ hoti. evaṃ puṭṭho pana itaro suttavirodhabhayena paṭikkhipati. dānaṃ dentanti dānaṃ dadamānaṃ disvāti attho. tattha yasmā attano anumoditattā ca tesaṃ tattha bhogā uppajjanti, tasmāssa iminā kāraṇena laddhiṃ patiṭṭhapentassāpi appatiṭṭhitāva hoti. na hi te ito dinneneva vatthunā yāpenti. sesesupi suttasādhanesu eseva nayoti.
ito dinnakathāvaṇṇanā.
7. pathavīkammavipākotikathāvaṇṇanā
492. idāni pathavī kammavipākotikathā nāma hoti. tattha yasmā ‘‘atthi issariyasaṃvattaniyaṃ kammaṃ, ādhipaccasaṃvattaniyaṃ kamma’’nti ettha issarānaṃ bhāvo issariyaṃ nāma, adhipatīnañca bhāvo ādhipaccaṃ nāma, pathavissariyaādhipaccasaṃvattanikañca kammaṃ atthīti vuttaṃ. tasmā yesaṃ ‘‘pathavī kammavipāko’’ti laddhi, seyyathāpi andhakānaṃ; te sandhāya pathavīti pucchā sakavādissa, paṭiññā itarassa. sukhavedanīyātiādi kammavipākasabhāvadassanavasena vuttaṃ. ‘‘phasso hotī’’tiādinā nayena niddiṭṭhesu vipākesu phasso sukhavedanīyādibhedo  hoti. so ca saññādayo ca sukhavedanādīhi sampayuttā, vedanādayo saññādīhi, sabbepi sārammaṇā, atthi ca nesaṃ purecārikaāvaṭṭanādisaṅkhātaṃ āvajjanaṃ, kammapaccayabhūtā cetanā, yo tattha iṭṭhavipāko, tassa patthanā, paṇidhānavasena pavattā mūlataṇhā, kiṃ te evarūpā pathavīti pucchati. itaro paṭikkhipati. paṭilomapucchādīni uttānatthāneva.
493. kammavipāko paresaṃ sādhāraṇoti pañhe phassādayo sandhāya paṭikkhipati, kammasamuṭṭhānaṃ rūpañca pathavīādīnaṃyeva ca sādhāraṇabhāvaṃ sandhāya paṭijānāti. asādhāraṇamaññesanti suttaṃ parasamayato āharitvā  dassitaṃ. sabbe sattā pathaviṃ paribhuñjantīti pañhe pathaviṃ anissite sandhāya paṭikkhipati, nissite sandhāya paṭijānāti. pathaviṃ aparibhuñjitvā parinibbāyantīti pañhe āruppe parinibbāyantānaṃ vasena paṭijānāti. kammavipākaṃ akhepetvāti idaṃ parasamayavasena vuttaṃ. kammavipākañhi khepetvāva parinibbāyantīti tesaṃ laddhi. sakasamaye pana katokāsassa kammassa uppannaṃ vipākaṃ akhepetvā parinibbānaṃ natthi. tesañca laddhiyā pathavī sādhāraṇavipākattā uppannavipākoyeva hoti. taṃ vipākabhāvena ṭhitaṃ akhepetvā parinibbānaṃ na yujjatīti codetuṃ vaṭṭati. itaro laddhivasena paṭikkhipati. cakkavattisattassa kammavipākanti pañhe asādhāraṇaṃ phassādiṃ sandhāya paṭikkhipati, sādhāraṇaṃ sandhāya paṭijānāti. pathavīsamuddasūriyacandimādayo hi sabbesaṃ sādhāraṇakammavipākoti tesaṃ laddhi.
494. issariyasaṃvattaniyanti ettha issariyaṃ nāma bahudhanatā. ādhipaccaṃ nāma sesajane attano vase vattetvā tehi garukātabbaṭṭhena adhipatibhāvo. tattha kammaṃ paṭilābhavasena taṃsaṃvattanikaṃ nāma hoti, na janakavasena. tasmā vipākabhāve asādhakametanti.
pathavī kammavipākotikathāvaṇṇanā.
8. jarāmaraṇaṃ vipākotikathāvaṇṇanā
495. idāni  jarāmaraṇaṃ vipākotikathā nāma hoti. tattha yesaṃ ‘‘atthi dubbaṇṇasaṃvattaniyaṃ kammaṃ appāyukasaṃvattaniyaṃ kamma’’nti ettha dubbaṇṇatā nāma jarā. appāyukatā nāma maraṇaṃ. taṃsaṃvattaniyañca kammaṃ atthi. tasmā jarāmaraṇaṃ vipākoti laddhi, seyyathāpi andhakānaṃ; te sandhāya pucchā sakavādissa, paṭiññā itarassa. paṭilomapañhe anārammaṇanti rūpadhammānaṃ tāva anārammaṇameva, arūpānaṃ pana jarāmaraṇaṃ sampayogalakkhaṇābhāvā anārammaṇameva.
496. akusalānaṃ dhammānaṃ jarāmaraṇaṃ akusalānaṃ dhammānaṃ vipākoti pañhe jarāmaraṇena nāma aniṭṭhavipākena bhavitabbanti laddhiyā paṭijānāti. teneva kāraṇena kusalānaṃ dhammānaṃ jarāmaraṇassa kusalavipākataṃ paṭikkhipati. parato cassa akusalavipākataññeva paṭijānāti.
kusalānañca akusalānañcāti pucchāvasena ekato kataṃ, ekakkhaṇe pana taṃ natthi. abyākatānaṃ avipākānaṃ jarāmaraṇaṃ vipākoti vattabbatāya pariyāyo natthi, tasmā abyākatavasena pucchā na katā.
497. dubbaṇṇasaṃvattaniyanti ettha dubbaṇṇiyaṃ nāma aparisuddhavaṇṇatā. appāyukatā nāma āyuno ciraṃ pavattituṃ asamatthatā. tattha akusalakammaṃ kammasamuṭṭhānassa dubbaṇṇarūpassa kammapaccayo hoti, asadisattā panassa taṃvipāko na hoti. utusamuṭṭhānādino pana taṃpaṭilābhavasena āyuno ca upacchedakavasena paccayo hoti. evametaṃ pariyāyena taṃsaṃvattanikaṃ nāma hoti, na vipākaphassādīnaṃ viya janakavasena, tasmā vipākabhāve asādhakaṃ. sesamettha heṭṭhā vuttasadisamevāti.
jarāmaraṇaṃ vipākotikathāvaṇṇanā.
9. ariyadhammavipākakathāvaṇṇanā
498. idāni  ariyadhammavipākakathā nāma hoti. tattha yesaṃ kilesappahānamattameva sāmaññaphalaṃ, na cittacetasikā dhammāti laddhi, seyyathāpi andhakānaṃ; te sandhāya natthi ariyadhammavipākoti pucchā sakavādissa. tattha ariyadhammavipākoti maggasaṅkhātassa ariyadhammassa vipāko. kilesakkhayamattaṃ ariyaphalanti laddhiyā paṭiññā itarassa. sāmaññanti samaṇabhāvo, maggassetaṃ nāmaṃ. ‘‘sāmaññañca vo, bhikkhave, desessāmi sāmaññaphalañcā’’ti hi vuttaṃ. brahmaññepi eseva nayo.
sotāpattiphalaṃ na vipākotiādīsu sotāpattimaggādīnaṃ apacayagāmitaṃ sandhāya ariyaphalānaṃ navipākabhāvaṃ paṭijānāti, dānaphalādīnaṃ paṭikkhipati. so hi ācayagāmittikassa evaṃ atthaṃ dhāreti – vipākasaṅkhātaṃ ācayaṃ gacchanti, taṃ vā ācinantā gacchantīti ācayagāmino, vipākaṃ apacinantā gacchantīti apacayagāminoti. tasmā evaṃ paṭijānāti ca paṭikkhipati ca.
500. kāmāvacaraṃ kusalaṃ savipākaṃ ācayagāmītiādikā pucchā paravādissa, paṭiññā ca paṭikkhepo ca sakavādissa. lokiyañhi kusalaṃ vipākacutipaṭisandhiyo ceva vaṭṭañca ācinantaṃ gacchatīti ācayagāmi. lokuttarakusalaṃ cutipaṭisandhiyo ceva vaṭṭañca apacinantaṃ gacchatīti apacayagāmi. evametaṃ savipākameva hoti, na apacayagāmivacanamattena avipākaṃ. imamatthaṃ sandhāyettha sakavādino paṭiññā ca paṭikkhepo ca veditabbāti.
ariyadhammavipākakathāvaṇṇanā.
10. vipāko vipākadhammadhammotikathāvaṇṇanā
501. idāni vipāko vipākadhammadhammotikathā nāma  hoti. tattha yasmā vipāko vipākassa aññamaññādipaccayavasena paccayo hoti, tasmā vipākopi vipākadhammadhammoti yesaṃ laddhi, seyyathāpi andhakānaṃ; te sandhāya pucchā sakavādissa, paṭiññā itarassa. tassa vipākoti tassa vipākadhammadhammassa vipākassa yo vipāko, sopi te vipākadhammadhammo hotīti  pucchati. itaro āyatiṃ vipākadānābhāvaṃ sandhāya paṭikkhipati. dutiyaṃ puṭṭho tappaccayāpi aññassa vipākassa uppattiṃ sandhāya paṭijānāti. evaṃ sante panassa kusalākusalassa viya tassāpi vipākassa vipāko, tassāpi vipākoti vaṭṭānupacchedo āpajjatīti puṭṭho samayavirodhabhayena paṭikkhipati.
vipākoti vātiādimhi vacanasādhane pana yadi vipākassa vipākadhammadhammena ekatthatā bhaveyya, kusalākusalabyākatānaṃ ekatthataṃ āpajjeyyāti paṭikkhipati. vipāko ca vipākadhammadhammo cāti ettha  ayaṃ adhippāyo – so hi catūsu vipākakkhandhesu ekekaṃ aññamaññapaccayādīsu paccayaṭṭhena vipākadhammadhammataṃ paccayuppannaṭṭhena ca vipākaṃ maññamāno ‘‘vipāko vipākadhammadhammo’’ti puṭṭho āmantāti paṭijānāti. atha naṃ sakavādī ‘‘yasmā tayā ekakkhaṇe catūsu khandhesu vipāko vipākadhammadhammopi anuññāto, tasmā tesaṃ sahagatādibhāvo āpajjatī’’ti codetuṃ evamāha. itaro kusalākusalasaṅkhātaṃ vipākadhammadhammaṃ sandhāya paṭikkhipati. taññeva akusalanti yadi te vipāko vipākadhammadhammo, yo akusalavipāko, so akusalaṃ āpajjati. kasmā? vipākadhammadhammena ekattā. taññeva kusalantiādīsupi eseva nayo.
502. aññamaññapaccayāti idaṃ sahajātānaṃ paccayamattavasena vuttaṃ, tasmā asādhakaṃ. mahābhūtānampi ca aññamaññapaccayatā vuttā, na ca tāni vipākāni, na ca vipākadhammadhammānīti.
vipāko vipākadhammadhammotikathāvaṇṇanā.
sattamo vaggo.
8. aṭṭhamavaggo
1. chagatikathāvaṇṇanā
503-504. idāni  chagatikathā nāma hoti. tattha asurakāyena saddhiṃ chagatiyoti yesaṃ laddhi, seyyathāpi andhakānañceva uttarāpathakānañca; te sandhāya pucchā sakavādissa, paṭiññā itarassa. atha naṃ sakavādī ‘‘pañca kho panimā, sāriputta, gatiyo’’ti (ma॰ ni॰ 1.153) lomahaṃsanapariyāye paricchinnānaṃ gatīnaṃ vasena codetuṃ nanu pañca gatiyotiādimāha. itaro suttavirodhabhayena paṭijānāti. kasmā pana sakavādī cha gatiyo na sampaṭicchati, nanu ‘‘catūhāpāyehi ca vippamutto’’ti ettha asurakāyopi gahitoti. saccaṃ gahito, na panesā gati. kasmā? visuṃ abhāvato. asurakāyasmiñhi kālakañcikā asurā petagatiyā saṅgahitā, vepacittiparisā devagatiyā, asurakāyoti visuṃ ekā gati nāma natthi.
idāni etameva atthaṃ dassetuṃ nanu kālakañcikātiādi āraddhaṃ. tattha samānavaṇṇāti sadisarūpasaṇṭhānā bībhacchā virūpā duddassikā. samānabhogāti sadisamethunasamācārā. samānāhārāti sadisakheḷasiṅghāṇikapubbalohitādiāhārā. samānāyukāti sadisaāyuparicchedā. āvāhavivāhanti kaññāgahaṇañceva kaññādānañca. sukkapakkhe samānavaṇṇāti sadisarūpasaṇṭhānā abhirūpā pāsādikā dassanīyā pabhāsampannā. samānabhogāti sadisapañcakaāmaguṇabhogā. samānāhārāti sadisasudhābhojanādiāhārā. sesaṃ vuttanayameva. nanu atthi asurakāyoti idaṃ asurakāyasseva sādhakaṃ. tassa pana visuṃ gatiparicchedābhāvena na gatisādhakanti.
chagatikathāvaṇṇanā.
2. antarābhavakathāvaṇṇanā
505. idāni  antarābhavakathā nāma hoti. tattha yesaṃ ‘‘antarā parinibbāyī’’ti suttapadaṃ ayoniso gahetvā ‘‘antarābhavo nāma atthi, yattha satto dibbacakkhuko viya adibbacakkhuko, iddhimā viya aniddhimā mātāpitisamāgamañceva utusamayañca olokayamāno sattāhaṃ vā atirekasattāhaṃ vā tiṭṭhatī’’ti laddhi, seyyathāpi pubbaseliyānañceva sammitiyānañca; te sandhāya atthīti pucchā sakavādissa, laddhiyaṃ ṭhatvā paṭiññā itarassa. atha naṃ ye ca bhagavatā tayo bhavā vuttā, tesaṃ vasena codetuṃ kāmabhavotiādimāha. tatrāyaṃ adhippāyo – yadi te antarābhavo nāma koci bhavo atthi, tena kāmabhavādīnaṃyeva aññatarena bhavitabbaṃ pañcavokārabhavādinā viya, tena taṃ pucchāmi – ‘‘kiṃ te ayaṃ antarābhavo nāma kāmabhavo, udāhu rūpabhavo arūpabhavo vā’’ti? itaro tathā anicchanto sabbaṃ paṭikkhipati. kāmabhavassa cātiādi yadi antarābhavo nāma atthi, imesaṃ bhavānaṃ antarā dvinnaṃ sīmānaṃ sīmantarikā  viya bhaveyyāti codetuṃ āraddhaṃ. paravādī pana tathā anicchanto sabbapañhe paṭikkhipati kevalaṃ laddhiyā, na sahadhammena. teneva naṃ sakavādī ‘no vata re’ti paṭisedheti.
506. pañcamī sā yonītiādīnipi yathāparicchinnayoniādīsu so samodhānaṃ na gacchati, atha tena tato tato atirekena bhavitabbanti codetuṃ vuttāni. antarābhavūpagaṃ kammanti yadi sopi eko bhavo, yathā kāmabhavūpagādīni kammāni atthīti satthārā vibhajitvā dassitāni, evaṃ tadupagenāpi kammena bhavitabbanti codanatthaṃ vuttaṃ. yasmā pana parasamaye antarābhavūpagaṃ nāma pāṭiyekkaṃ kammaṃ natthi, yaṃ yaṃ bhavaṃ upapajjissati, tadupageneva kammena antarābhave nibbattatīti tesaṃ laddhi, tasmā ‘naheva’nti paṭikkhittaṃ. atthi antarābhavūpagā sattāti puṭṭhopi kāmabhavūpagāyeva nāma teti laddhiyā paṭikkhipati. jāyantītiādīni puṭṭhopi tattha jātijarāmaraṇāni ceva cutipaṭisandhiparamparañca  anicchanto paṭikkhipati. rūpādivasena puṭṭhopi yasmā antarābhavasattassa anidassanaṃ rūpaṃ, vedanādayopi aññesaṃ viya na oḷārikāti tassa laddhi, tasmā paṭikkhipati. imināva kāraṇena pañcavokārabhavabhāvepi paṭikkhepo veditabbo.
507. idāni  kāmabhavo bhavo gatītiādi bhavasaṃsandanaṃ nāma hoti. tatrāyaṃ adhippāyo – yadi te antarābhavo nāma koci bhavo bhaveyya, yathā kāmabhavādīsu bhavagatiādibhedo labbhati, tathā tatrāpi labbhetha. yathā vā tattha na labbhati, tathā imesupi na labbhetha. samānasmiñhi bhavabhāve etesvevesa vibhāgo atthi, na itarasminti ko ettha visesahetūti. itaro puna laddhimattavasena taṃ taṃ paṭijānāti ceva paṭikkhipati ca.
508. sabbesaññeva sattānaṃ atthi antarābhavoti puṭṭho yasmā nirayūpagaasaññasattūpagaarūpūpagānaṃ antarābhavaṃ na icchati, tasmā paṭikkhipati. teneva kāraṇena paṭilome paṭijānāti. ānantariyassātiādi yesaṃ so antarābhavaṃ na icchati, te tāva vibhajitvā  dassetuṃ vuttaṃ. taṃ sabbaṃ pāḷianusāreneva veditabbaṃ saddhiṃ suttasādhanenāti.
antarābhavakathāvaṇṇanā.
3. kāmaguṇakathāvaṇṇanā
510. idāni kāmaguṇakathā nāma hoti. tattha sakasamaye tāva kāmadhātūti vatthukāmāpi vuccanti – kilesakāmāpi kāmabhavopi. etesu hi vatthukāmā kamanīyaṭṭhena kāmā, sabhāvanissattasuññataṭṭhena dhātūti kāmadhātu. kilesakāmā kamanīyaṭṭhena ceva kamanaṭṭhena ca kāmā, yathāvuttenevatthena dhātūti kāmadhātu. kāmabhavo kamanīyaṭṭhena  kamanaṭṭhena vatthukāmapavattidesaṭṭhenāti tīhi kāraṇehi kāmo, yathāvuttenevatthena dhātūti kāmadhātu. parasamaye pana – ‘‘pañcime, bhikkhave, kāmaguṇā’’ti vacanamattaṃ nissāya pañceva kāmaguṇā kāmadhātūti gahitaṃ. tasmā yesaṃ ayaṃ laddhi, seyyathāpi etarahi pubbaseliyānaṃ; te sandhāya kāmadhātunānattaṃ bodhetuṃ pañcevāti pucchā sakavādissa, laddhivasena paṭiññā itarassa. nanu atthītiādi kilesakāmadassanatthaṃ vuttaṃ. tattha tappaṭisaṃyuttoti kāmaguṇapaṭisaṃyutto, kāmaguṇārammaṇoti attho. no ca vata re vattabbe pañcevāti imesu tappaṭisaṃyuttachandādīsu sati  pañceva kāmaguṇā kāmadhātūti na vattabbaṃ. etepi hi chandādayo kamanīyaṭṭhena kāmā ca dhātu cātipi kāmadhātu. kamanaṭṭhena kāmasaṅkhātā dhātūtipi kāmadhātūti attho.
manussānaṃ cakkhuntiādi vatthukāmadassanatthaṃ vuttaṃ. tattha paravādī channampi āyatanānaṃ vatthukāmabhāvena nakāmadhātubhāvaṃ paṭikkhipitvā puna manoti puṭṭho mahaggatalokuttaraṃ sandhāya nakāmadhātubhāvaṃ paṭijānāti. yasmā pana sabbopi tebhūmakamano kāmadhātuyeva, tasmā naṃ sakavādī suttena niggaṇhāti.
511. kāmaguṇā  bhavotiādi bhavassa kāmadhātubhāvadassanatthaṃ vuttaṃ. yasmā pana kāmaguṇamatte bhavoti vohāro natthi, tasmā paravādī nahevāti paṭikkhipati. kāmaguṇūpagaṃ kammantiādi sabbaṃ kāmaguṇamattassa nakāmadhātubhāvadassanatthaṃ vuttaṃ. kāmadhātusaṅkhātakāmabhavūpagameva hi kammaṃ atthi, kāmabhavūpagā eva ca sattā honti. tattha jāyanti jiyanti miyanti cavanti upapajjanti, na kāmaguṇesūti iminā upāyena sabbattha attho veditabboti.
kāmaguṇakathāvaṇṇanā.
4. kāmakathāvaṇṇanā
513-514. idāni  kāmakathā nāma hoti. tattha yesaṃ ‘‘pañcime, bhikkhave, kāmaguṇā’’ti vacanamattaṃ nissāya rūpāyatanādīni pañcevāyatanāni kāmāti laddhi, seyyathāpi pubbaseliyānaṃ; tesaṃ kilesakāmasseva nippariyāyena kāmabhāvaṃ dassetuṃ pañcevāti pucchā sakavādissa, paṭiññā itarassa. sesamettha uttānatthamevāti.
kāmakathāvaṇṇanā.
5. rūpadhātukathāvaṇṇanā
515-516. idāni  rūpadhātukathā nāma hoti. tattha ‘‘rūpino dhammā rūpadhātu nāmā’’ti yesaṃ laddhi, seyyathāpi andhakānaṃ; te sandhāya rūpinoti pucchā sakavādissa, paṭiññā itarassa. atha naṃ sakavādī yasmā rūpadhātu nāma rūpabhavo, na rūpamattameva, tasmā tenatthena codetuṃ rūpadhātūtiādimāha. taṃ sabbaṃ kāmaguṇakathāyaṃ vuttanayeneva veditabbaṃ. sāva kāmadhātūti puṭṭho bhūmiparicchedena virodhaṃ passamāno paṭikkhipati. puna daḷhaṃ katvā puṭṭho attano laddhivasena paṭijānāti. evaṃ sante pana dvīhi bhavehi samannāgatatā āpajjati, tena taṃ sakavādī kāmabhavena cāti ādimāha. itaro ekassa dvīhi samannāgatābhāvato paṭikkhipatīti.
rūpadhātukathāvaṇṇanā.
6. arūpadhātukathāvaṇṇanā
517-518. arūpadhātukathāyapi  imināvupāyena attho veditabbo. arūpadhammesu pana vedanākkhandhameva gahetvā vedanā  bhavotiādinā nayenettha desanā katā. tattha kiṃ te arūpino dhammāti saṅkhaṃ gatā vedanādīsu aññatarā hotīti evamattho daṭṭhabbo. sesaṃ heṭṭhā vuttanayeneva veditabbanti.
arūpadhātukathāvaṇṇanā.
7. rūpadhātuyā āyatanakathāvaṇṇanā
519. idāni rūpadhātuyā āyatanakathā nāma hoti. tattha yesaṃ ‘‘rūpī manomayo sabbaṅgapaccaṅgī ahīnindriyo’’ti (dī॰ ni॰ 1.87) suttaṃ nissāya brahmakāyikānaṃ ghānādinimittānipi āyatanānevāti kappetvā saḷāyataniko tesaṃ attabhāvoti laddhi, seyyathāpi  andhakānañceva sammitiyānañca; te sandhāya saḷāyatanikoti pucchā sakavādissa, laddhivasena paṭiññā itarassa. atha naṃ yaṃ tattha āyatanaṃ natthi, tassa vasena codetuṃ atthi tattha ghānāyatanantiādi āraddhaṃ. tato paravādī yaṃ tattha ajjhattikānaṃ tiṇṇaṃ āyatanānaṃ ghānādikaṃ saṇṭhānanimittaṃ tadeva āyatananti laddhiyā paṭijānāti. bāhirānaṃ gandhāyatanādīnaṃ vasena puṭṭho ghānappasādādayo tattha na icchati, tasmā tesaṃ gocaraṃ paṭisedhento paṭikkhipati. paṭilomapañhasaṃsandanapañhesupi imināvupāyena attho veditabbo.
521. atthi tattha ghānāyatanaṃ atthi gandhāyatanaṃ tena ghānena taṃ gandhaṃ ghāyatīti tasmiṃyeva parasamaye ekacce ācariye sandhāya vuttaṃ. te kira tattha cha ajjhattikāni āyatanāni paripuṇṇāni icchanti, āyatanena ca nāma sakiccakena bhavitabbanti tehi ghānādīhi te gandhādayo ghāyanti sāyanti phusantītipi icchanti. taṃ laddhiṃ sandhāya paravādī āmantāti paṭijānāti.
522. atthi  tattha mūlagandhotiādīni pana puṭṭho atthibhāvaṃ sādhetuṃ asakkonto paṭikkhipati. nanu atthi tattha  ghānanimittantiādi saṇṭhānamattasseva sādhakaṃ, na āyatanassa, tasmā udāhaṭampi anudāhaṭasadisamevāti.
rūpadhātuyā āyatanakathāvaṇṇanā.
8. arūpe rūpakathāvaṇṇanā
524-526. idāni arūpe rūpakathā nāma hoti. tattha yesaṃ ‘‘viññāṇapaccayā nāmarūpa’’nti vacanato āruppabhavepi oḷārikarūpā nissaṭaṃ sukhumarūpaṃ atthīti laddhi, seyyathāpi andhakānaṃ; te sandhāya atthi rūpanti pucchā sakavādissa, paṭiññā itarassa. sesamettha uttānatthamevāti.
arūpe rūpakathāvaṇṇanā.
9. rūpaṃ kammantikathāvaṇṇanā
527-537. idāni  rūpaṃ kammantikathā nāma hoti. tattha yesaṃ kāyavacīviññattisaṅkhātaṃ rūpameva kāyakammaṃ vacīkammaṃ nāma, tañca kusalasamuṭṭhānaṃ kusalaṃ, akusalasamuṭṭhānaṃ akusalanti laddhi, seyyathāpi mahisāsakānañceva sammitiyānañca; te sandhāya kusalena cittena samuṭṭhitanti pucchā sakavādissa, paṭiññā itarassa. atha naṃ sace taṃ kusalaṃ, yvāyaṃ sārammaṇādibhedo kusalassa labbhati, atthi te so tassāti codetuṃ sārammaṇantiādi āraddhaṃ. tattha patthanā paṇidhīti cetanāyevetaṃ vevacanaṃ. kusalacetanāyeva hi pakappayamānā patthanāti. pakappanavasena ṭhitattā paṇidhīti ca vuccati. parato pana kusalena cittena samuṭṭhitā vedanā saññā cetanā saddhātiādīsu vedanādīnaññeva cettha patthanā paṇidhīti labbhati, na cetanāya. kasmā? dvinnaṃ cetanānaṃ ekato abhāvā, sotapatitattā pana evaṃ tanti gatāti veditabbā. rūpāyatanantiādi  purimavāre ‘‘sabbantaṃ kusala’’nti saṃkhittassa pabhedadassanatthaṃ vuttaṃ. sesā saṃsandananayā, vacīkammakathā ‘‘akusalena cittena samuṭṭhita’’ntiādividhānañca sabbaṃ pāḷianusāreneva veditabbaṃ. asucīti panettha sukkaṃ adhippetaṃ. suttasādhanaṃ uttānatthameva.
rūpaṃ kammantikathāvaṇṇanā.
10. jīvitindriyakathāvaṇṇanā
540. idāni jīvitindriyakathā nāma hoti. tattha yesaṃ jīvitindriyaṃ nāma cittavippayutto arūpadhammo, tasmā rūpajīvitindriyaṃ natthīti laddhi, seyyathāpi pubbaseliyānañceva sammitiyānañca; te sandhāya pucchā sakavādissa, paṭiññā itarassa. natthi rūpīnaṃ dhammānaṃ āyūti pañhe upādinnarūpānampi tiṇakaṭṭhādīnampi santānavasena pavattimeva āyu ṭhiti yapanā yāpanā iriyanā vattanā pālanāti icchati, tasmā paṭikkhipati. atthīti pañhepi iminā kāraṇena paṭijānāti. atthi arūpajīvitindriyanti pañhe  arūpadhammānaṃ cittavippayuttaṃ jīvitindriyasantānaṃ nāma atthīti icchati, tasmā paṭijānāti.
541. rūpīnaṃ dhammānaṃ āyu arūpajīvitindriyanti pañhe sattasantāne rūpino vā hontu arūpino vā, sabbesaṃ cittavippayuttaṃ arūpajīvitindriyameva icchati, tasmā paṭijānāti.
542. nirodhasamāpannapañhesupi cittavippayuttaṃ arūpajīvitameva sandhāya paṭikkhipati ca paṭijānāti ca. sakavādī pana taṃ asampaṭicchanto yaṃ arūpapavatte asati atthi, rūpena tena bhavitabbanti codetuṃ hañcītiādimāha. saṅkhārakkhandhapañhe phassādisaṅkhārakkhandhaṃ sandhāya paṭikkhipati, kāyakammādisaṅkhārakkhandhaṃ sandhāya paṭijānāti. kāyaviññatti  vacīviññatti sammāvācā sammākammanto jīvitindriyanti evamādayopi dhammā saṅkhārakkhandhapariyāpannātissa laddhi. sakavādī pana taṃ asampaṭicchanto yadi niruddhepi arūpapavatte saṅkhārakkhandho atthi, catunnampi khandhānaṃ atthitā hotūti codetuṃ atthi vedanākkhandhoti ādimāha. itaro antosamāpattiṃ sandhāya paṭikkhipati, samāpajjantassa ca vuṭṭhahantassa ca pubbāparabhāgaṃ sandhāya paṭijānāti.
543. asaññasattavārepi  eseva nayo. tassa hi laddhiyā asaññasattānaṃ paṭisandhikāle cittaṃ uppajjitvā nirujjhati, tena saha cittavippayuttaarūpajīvitindriyaṃ uppajjitvā yāvatāyukaṃ pavattati. tasmā tesaṃ jīvitindriyaṃ natthīti puṭṭho paṭikkhipati, atthīti puṭṭho paṭijānāti. vedanākkhandhādayopi tesaṃ pavattivasena paṭikkhipati, cutipaṭisandhivasena paṭijānāti. sakavādī pana taṃ anicchanto ‘‘sace tattha ekakkhaṇepi vedanādayo atthi, pañcavokārabhavattaṃ pāpuṇātī’’ti codetuṃ pañcavokārabhavoti āha. itaro suttavirodhabhayā paṭikkhipati.
544-545. ekadesaṃ bhijjatīti pañhe sampayuttaṃ bhijjati, vippayuttaṃ tiṭṭhatīti tassa laddhi, tasmā paṭijānāti. dve jīvitindriyānīti pucchā paravādissa, paṭiññā sakavādissa. rūpārūpavasena hi dve jīvitindriyāni, tehiyeva satto jīvati, tesaṃ bhaṅgena maratīti vuccati. cutikkhaṇasmiñhi dvepi jīvitāni saheva bhijjanti.
jīvitindriyakathāvaṇṇanā.
11. kammahetukathāvaṇṇanā
546. idāni  kammahetukathā nāma hoti. tattha yena arahatā purimabhave arahā abbhācikkhitapubbo, so tassa kammassa hetu arahattā parihāyatīti yesaṃ laddhi, seyyathāpi pubbaseliyānañceva sammitiyānañca; te sandhāya kammahetūti pucchā sakavādissa, paṭiññā itarassa. sesaṃ parihānikathāyaṃ vuttanayameva.
handa hi arahantānaṃ abbhācikkhatīti idaṃ yassa kammassa hetu parihāyati, taṃ sampaṭicchāpetuṃ vadati. atha naṃ sakavādī taṃ pakkhaṃ paṭijānāpetvā ‘‘yadi evaṃ yehi arahanto na abbhācikkhitapubbā, te sabbe arahattaṃ pāpuṇeyyu’’nti codetuṃ ye kecītiādimāha. itaro tassa kammassa arahattaṃ sampāpuṇane niyāmaṃ apassanto paṭikkhipati.
kammahetukathāvaṇṇanā.
aṭṭhamo vaggo.
9. navamavaggo
1. ānisaṃsadassāvīkathāvaṇṇanā
547. idāni  ānisaṃsadassāvīkathā nāma hoti. tattha sakasamaye saṅkhāre ādīnavato nibbānañca ānisaṃsato passantassa saṃyojanappahānaṃ hotīti nicchayo. yesaṃ pana tesu dvīsupi ekaṃsikavādaṃ gahetvā ‘‘ānisaṃsadassāvinova saṃyojanappahānaṃ hotī’’ti laddhi, seyyathāpi andhakānaṃ; te sandhāya pucchā sakavādissa, paṭiññā itarassa. athassa ‘‘ekaṃsikavādo tayā gahito, ādīnavopi daṭṭhabboyevā’’ti vibhāgadassanatthaṃ sakavādī saṅkhāretiādimāha.
saṅkhāre  ca aniccato manasikaroti, nibbāne ca ānisaṃsadassāvī hotīti pañhasmiṃ ayamadhippāyo – ānisaṃsadassāvissa saṃyojanānaṃ pahānaṃ hotīti tesaṃ laddhi. nanu saṅkhāre aniccato manasikaroto saṃyojanā pahīyantīti ca puṭṭho āmantāti paṭijānāti. tena te saṅkhāre ca aniccato manasikaroti, nibbāne ca ānisaṃsadassāvī hotīti idaṃ āpajjati, kiṃ sampaṭicchasi etanti. tato paravādī ekacittakkhaṇaṃ sandhāya paṭikkhipati, dutiyaṃ puṭṭho nānācittavasena paṭijānāti. sakavādī panassa adhippāyaṃ madditvā aniccamanasikārassa ānisaṃsadassāvitāya ca ekato paṭiññātattā dvinnaṃ phassānaṃ dvinnaṃ cittānaṃ samodhānaṃ hotīti pucchati. itaro dvinnaṃ samodhānaṃ apassanto paṭikkhipati. dukkhatotiādipañhesupi eseva nayo. kiṃ panettha sanniṭṭhānaṃ, kiṃ aniccādito manasikaroto saṃyojanā pahīyanti, udāhu nibbāne ānisaṃsadassāvissa, udāhu dvepi ekato karontassāti. yadi tāva aniccādito manasikaroto pahānaṃ  bhaveyya, vipassanācitteneva bhaveyya. atha ānisaṃsadassāvino, anussavavasena nibbāne ānisaṃsaṃ passantassa vipassanācitteneva bhaveyya, atha dvepi ekato karontassa bhaveyya, dvinnaṃ phassādīnaṃ samodhānaṃ bhaveyya. yasmā pana ariyamaggakkhaṇe aniccādimanasikārassa kiccaṃ nipphattiṃ gacchati puna niccatotiādigahaṇassa anuppattidhammabhāvato, nibbāne ca paccakkhatova ānisaṃsadassanaṃ ijjhati, tasmā kiccanipphattivasena aniccādito  manasikaroto ārammaṇaṃ katvā pavattivasena ca nibbāne ānisaṃsadassāvissa saṃyojanānaṃ pahānaṃ hotīti veditabbaṃ.
548. nibbāne sukhānupassīti suttaṃ nibbāne sukhānupassanādibhāvameva sādheti, na ānisaṃsadassāvitāmattena saṃyojanānaṃ pahānaṃ. tasmā ābhatampi anābhatasadisamevāti.
ānisaṃsadassāvīkathāvaṇṇanā.
2. amatārammaṇakathāvaṇṇanā
549. idāni amatārammaṇakathā nāma hoti. tattha yesaṃ ‘‘nibbānaṃ maññatī’’tiādīnaṃ  ayoniso atthaṃ gahetvā amatārammaṇaṃ saṃyojanaṃ hotīti laddhi, seyyathāpi pubbaseliyānaṃ, te sandhāya pucchā sakavādissa, paṭiññā itarassa. atha naṃ sace amatārammaṇaṃ saṃyojanaṃ, amatassa saṃyojaniyādibhāvo āpajjatīti codetuṃ amataṃ saṃyojaniyantiādimāha. itaro suttavirodhabhayena sabbaṃ paṭikkhipati. iminā upāyena sabbavāresu attho veditabbo. nibbānaṃ nibbānatoti āhaṭasuttaṃ pana diṭṭhadhammanibbānaṃ sandhāya bhāsitaṃ, tasmā asādhakanti.
amatārammaṇakathāvaṇṇanā.
3. rūpaṃ sārammaṇantikathāvaṇṇanā
552-553. idāni  rūpaṃ sārammaṇantikathā nāma hoti. tattha rūpaṃ sappaccayaṭṭhena sārammaṇaṃ nāma hoti, na aññaṃ ārammaṇaṃ karotīti ārammaṇapaccayavasena. yesaṃ pana avisesena rūpaṃ sārammaṇanti laddhi, seyyathāpi uttarāpathakānaṃ; te sandhāya ārammaṇatthassa vibhāgadassanatthaṃ pucchā sakavādissa, paṭiññā itarassa. sesamettha pāḷianusāreneva veditabbaṃ. na vattabbanti pañhe olubbhārammaṇaṃ sandhāya paṭiññā sakavādissa. dutiyapañhepi paccayārammaṇaṃ sandhāya paṭiññā tasseva. iti sappaccayaṭṭhenevettha sārammaṇatā siddhāti.
rūpaṃ sārammaṇantikathāvaṇṇanā.
4. anusayā anārammaṇakathāvaṇṇanā
554-556. idāni  anusayā anārammaṇātikathā nāma hoti. tattha yesaṃ anusayā nāma cittavippayuttā ahetukā abyākatā, teneva ca anārammaṇāti laddhi, seyyathāpi andhakānañceva ekaccānañca uttarāpathakānaṃ; te sandhāya anusayāti pucchā sakavādissa, paṭiññā  itarassa. atha naṃ anārammaṇena nāma evaṃvidhena bhavitabbanti codetuṃ rūpantiādimāha. kāmarāgotiādi kāmarāgānusayato anaññattā dassitaṃ. saṅkhārakkhandho anārammaṇoti pañhe cittasampayuttasaṅkhārakkhandhaṃ sandhāya paṭikkhipati. anusayaṃ jīvitindriyaṃ kāyakammādirūpañca saṅkhārakkhandhapariyāpannaṃ, taṃ sandhāya paṭijānāti. imināvupāyena sabbavāresu attho veditabbo. sānusayoti pañhe pana appahīnānusayattā sānusayatā anuññātā. na anusayānaṃ pavattisabbhāvā. yo hi appahīno, na so atīto, nānāgato, na paccuppanno ca. maggavajjhakileso panesa appahīnattāva atthīti  vuccati. evarūpassa ca idaṃ nāma ārammaṇanti na vattabbaṃ. tasmā taṃ paṭikkhittaṃ. taṃ panetaṃ na kevalaṃ anusayassa, rāgādīnampi tādisameva, tasmā anusayānaṃ anārammaṇatāsādhakaṃ na hotīti.
anusayā anārammaṇātikathāvaṇṇanā.
5. ñāṇaṃ anārammaṇantikathāvaṇṇanā
557-558. idāni ñāṇaṃ anārammaṇantikathā nāma hoti. tattha yasmā arahā cakkhuviññāṇasamaṅgī ñāṇīti vuccati, tassa ñāṇassa tasmiṃ khaṇe ārammaṇaṃ natthi, tasmā ñāṇaṃ anārammaṇanti yesaṃ laddhi, seyyathāpi andhakānaṃ; te sandhāya pucchā sakavādissa, paṭiññā itarassa. sesamettha anusayakathāyaṃ vuttanayeneva veditabbanti.
ñāṇaṃ anārammaṇantikathāvaṇṇanā.
6. atītānāgatārammaṇakathāvaṇṇanā
559-561. idāni atītānāgatārammaṇakathā nāma hoti. tattha yasmā atītānāgatārammaṇaṃ nāma natthi, tasmā tadārammaṇena cittena ārammaṇassa  natthitāya anārammaṇena  bhavitabbanti atītaṃ anārammaṇanti yesaṃ laddhi, seyyathāpi uttarāpathakānaṃ, te sandhāya atītārammaṇanti pucchā sakavādissa, paṭiññā itarassa. sesamettha yathāpāḷimeva niyyātīti.
atītānāgatārammaṇakathāvaṇṇanā.
7. vitakkānupatitakathāvaṇṇanā
562. idāni  vitakkānupatitakathā nāma hoti. tattha vitakkānupatitā nāma duvidhā – ārammaṇato ca sampayogato ca. tattha asukacittaṃ nāma vitakkassārammaṇaṃ na hotīti niyamābhāvato siyā sabbaṃ cittaṃ vitakkānupatitaṃ, vitakkavippayuttacittasabbhāvato pana na sabbaṃ cittaṃ vitakkānupatitaṃ. iti imaṃ vibhāgaṃ akatvā aviseseneva sabbaṃ cittaṃ vitakkānupatitanti yesaṃ laddhi, seyyathāpi uttarāpathakānaṃ, te sandhāya pucchā sakavādissa, paṭiññā itarassa. sesamettha pāḷivaseneva niyyātīti.
vitakkānupatitakathāvaṇṇanā.
8. vitakkavipphārasaddakathāvaṇṇanā
563. idāni vitakkavipphārasaddakathā nāma hoti. tattha yasmā ‘‘vitakkavicārā vacīsaṅkhārā’’ti vuttā, tasmā sabbaso vitakkayato vicārayato antamaso manodhātupavattikālepi vitakkavipphāro saddoyevāti yesaṃ laddhi, seyyathāpi pubbaseliyānaṃ; te sandhāya sabbasoti pucchā sakavādissa paṭiññā itarassa. atha naṃ yadi vitakkavipphāramattaṃ saddo, phassādivipphāropi saddo bhaveyyāti codetuṃ sabbaso phusayatotiādimāha. itaro tādisaṃ suttalesaṃ apassanto paṭikkhipati. vitakkavipphāro saddo sotaviññeyyoti vitakkassa vipphāramattameva  saddoti katvā pucchati, na vitakkavipphārasamuṭṭhitaṃ suttapamattānaṃ  saddaṃ, itaro paṭikkhipati. nanu vitakkavipphārasaddo na sotaviññeyyoti idaṃ tasseva laddhiyā dasseti. so hi vitakkavipphāramattameva saddaṃ vadati, so na sotaviññeyyoti. itaro pana ‘‘vitakkavipphārasaddaṃ sutvā ādisatī’’ ti (dī॰ ni॰ 3.148) vacanato sotaviññeyyovāti vadati.
vitakkavipphārasaddakathāvaṇṇanā.
9. nayathācittassa vācātikathāvaṇṇanā
564. idāni  nayathācittassa vācātikathā nāma hoti. tattha yasmā koci aññaṃ bhaṇissāmīti aññaṃ bhaṇati, tasmā nayathācittassa vācā cittānurūpā cittānugatikā na hoti, vināpi cittena pavattatīti yesaṃ laddhi; seyyathāpi pubbaseliyānaṃ; te sandhāya pucchā sakavādissa, paṭiññā itarassa. atha naṃ ‘‘yadi taṃsamuṭṭhāpakaṃ cittaṃ na siyā, phassādayopi tasmiṃ khaṇe na siyu’’nti codetuṃ aphassakassātiādimāha. na bhaṇitukāmotiādīsu yasmā aññaṃ bhaṇissāmīti aññaṃ bhaṇantopi bhaṇitukāmoyeva nāma hoti, tasmā na hevāti paṭikkhipati.
565. nanu atthi koci aññaṃ bhaṇissāmītiādīsu cīvaranti bhaṇitukāmo cīranti bhaṇeyya. tattha aññaṃ bhaṇitukāmatācittaṃ, aññaṃ bhaṇanacittaṃ, iti pubbabhāgena cittena asadisattā ayathācitto nāma hoti, tenassa kevalaṃ anāpatti nāma hoti, na pana cīranti vacanasamuṭṭhāpakacittaṃ natthi, iti acittakā sā vācāti atthaṃ sandhāya iminā udāharaṇena ‘‘nayathācittassa vācā’’ti patiṭṭhāpitāpi appatiṭṭhāpitāva hotīti.
nayathācittassa vācātikathāvaṇṇanā.
10. nayathācittassa kāyakammantikathāvaṇṇanā
566-567. idāni  nayathācittassa kāyakammantikathā nāma hoti. tattha yasmā koci aññatra gacchissāmīti aññatra gacchati, tasmā nayathācittassa kāyakammaṃ cittānurūpaṃ cittānugatikaṃ na hoti, vināpi cittena pavattatīti yesaṃ laddhi, seyyathāpi pubbaseliyānaṃyeva, te sandhāya pucchā sakavādissa, paṭiññā itarassa. sesamettha heṭṭhā vuttanayeneva veditabbanti.
nayathācittassa kāyakammantikathāvaṇṇanā.
11. atītānāgatasamannāgatakathāvaṇṇanā
568-570. idāni  atītānāgatehi samannāgatakathā nāma hoti. tattha samannāgatapaññatti paṭilābhapaññattīti dve paññattiyo veditabbā. tāsu paccuppannadhammasamaṅgī samannāgatoti vuccati. aṭṭha samāpattilābhino pana samāpattiyo kiñcāpi na ekakkhaṇe pavattanti, aññā atītā honti, aññā anāgatā, aññā paccuppannā, paṭivijjhitvā aparihīnatāya pana lābhīti vuccati. tattha yesaṃ imaṃ vibhāgaṃ aggahetvā yasmā jhānalābhīnaṃ atītānāgatāni jhānānipi atthi, tasmā ‘‘te atītenapi anāgatenapi samannāgatā’’ti laddhi, seyyathāpi andhakānaṃ. te sandhāya pucchā sakavādissa, paṭiññā itarassa. sesamettha uttānatthamevāti. ‘‘aṭṭhavimokkhajhāyī’’tiādi pana lābhībhāvassa sādhakaṃ, na samannāgatabhāvassāti.
atītānāgatasamannāgatakathāvaṇṇanā.
navamo vaggo.
10. dasamavaggo
1. nirodhakathāvaṇṇanā
571-572. idāni  nirodhakathā nāma hoti. tattha yesaṃ ‘‘upapattesiyanti saṅkhaṃ gatassa bhavaṅgacittassa bhaṅgakkhaṇena saheva kiriyāti saṅkhaṃ gatā  kusalā vā akusalā vā cattāro khandhā cittasamuṭṭhānarūpañcāti pañcakkhandhā uppajjanti. tesu hi anuppannesu bhavaṅge niruddhe santativicchedo bhaveyyā’’ti laddhi, seyyathāpi andhakānaṃ; te sandhāya upapattesiyeti pucchā sakavādissa, paṭiññā itarassa. tattha upapattesiyeti catūsupi padesu bahuvacanabhummatthe ekavacanabhummaṃ. upapattesiyesu pañcasu khandhesu aniruddhesūti ayañhettha attho. dasannanti upapattesiyakhandhānañca kiriyakhandhānañca vasena vuttaṃ. tattha paṭhamapañhe khandhalakkhaṇavasena kiriyavasena ca pañceva nāma te khandhāti paṭikkhipati. dutiyapañhe purimapacchimavasena upapattesiyakiriyavasena ca nānattaṃ sandhāya paṭijānāti. dvinnaṃ pana phassānaṃ cittānañca samodhānaṃ puṭṭho suttalesābhāvena paṭikkhipati.
kiriyā cattāroti rūpena vinā kusalā akusalā vā cattāro gahitā. kiriyāñāṇanti paravādinā cakkhuviññāṇasamaṅgikkhaṇe arahato anuññātaṃ anārammaṇañāṇaṃ. niruddhe maggo uppajjatīti pucchā paravādissa, aniruddhe anuppajjanato paṭiññā sakavādissa. mato maggaṃ bhāvetīti  chalena pucchā paravādissa. yasmā pana paṭisandhito yāva cuticittā satto jīvatiyeva nāma, tasmā sakavādī na hevanti paṭikkhipati.
nirodhakathāvaṇṇanā.
2. rūpaṃmaggotikathāvaṇṇanā
573-575. idāni  rūpaṃ maggotikathā nāma hoti. tattha yesaṃ ‘‘sammāvācākammantājīvā rūpa’’nti laddhi, seyyathāpi mahisāsakasammitiyamahāsaṃghikānaṃ; te sandhāya maggasamaṅgissāti pucchā sakavādissa, paṭiññā itarassa. atha naṃ ‘‘yadi te sammāvācādayo rūpaṃ, na viratiyo, yathā sammādiṭṭhādimaggo sārammaṇādisabhāvo, evaṃ tampi rūpaṃ siyā’’ti codetuṃ sārammaṇotiādimāha. tattha paṭikkhepo ca paṭiññā ca paravādino laddhianurūpena veditabbā. sesamettha uttānatthamevāti.
rūpaṃ maggotikathāvaṇṇanā.
3. pañcaviññāṇasamaṅgissa maggakathāvaṇṇanā
576. idāni  pañcaviññāṇasamaṅgissa maggakathā nāma hoti. tattha yesaṃ ‘‘cakkhunā rūpaṃ disvā na nimittaggāhī hotī’’ti suttaṃ nissāya ‘‘pañcaviññāṇasamaṅgissa atthi maggabhāvanā’’ti laddhi, seyyathāpi mahāsaṃghikānaṃ, te sandhāya pucchā sakavādissa, paṭiññā itarassa. atha naṃ ‘‘sace tassa maggabhāvanā atthi, pañcaviññāṇagatikena vā maggena, maggagatikehi vā pañcaviññāṇehi bhavitabbaṃ, na ca tāni maggagatikāni anibbānārammaṇattā alokuttarattā ca, na maggo pañcaviññāṇagatiko tesaṃ lakkhaṇena asaṅgahitattā’’ti codetuṃ nanu pañcaviññāṇā uppannavatthukātiādimāha. tatrāyaṃ adhippāyo – yadi  pañcaviññāṇasamaṅgissa maggabhāvanā siyā, yena manoviññāṇena maggo sampayutto, tampi pañcaviññāṇasamaṅgissa siyā. evaṃ sante yadidaṃ ‘‘pañcaviññāṇā uppannavatthukā’’tiādi lakkhaṇaṃ vuttaṃ, taṃ evaṃ avatvā ‘‘cha viññāṇā’’ti vattabbaṃ siyā. tathā pana avatvā ‘‘pañcaviññāṇā’’tveva vuttaṃ, tasmā na vatabbaṃ ‘‘pañcaviññāṇasamaṅgissa atthi maggabhāvanā’’ti. yasmā cettha ayameva adhippāyo, tasmā sakavādī taṃ lakkhaṇaṃ paravādiṃ sampaṭicchāpetvā no ca vata re vattabbe pañcaviññāṇasamaṅgissa atthi maggabhāvanāti āha.
aparo  nayo – pañcaviññāṇā uppannavatthukā, maggo avatthukopi hoti. te ca uppannārammaṇā, maggo navattabbārammaṇo. te purejātavatthukāva maggo avatthukopi. te purejātārammaṇā, maggo apurejātārammaṇo. te ajjhattikavatthukāva maggo avatthukopi hoti. te ca rūpādivasena bāhirārammaṇā, maggo nibbānārammaṇo. te aniruddhaṃ vatthuṃ nissayaṃ katvā pavattanato asambhinnavatthukā, maggo avatthukopi. te aniruddhāneva rūpādīni ārabbha pavattanato asambhinnārammaṇā, maggo nibbānārammaṇo. te nānāvatthukā, maggo avatthuko vā ekavatthuko vā. te nānārammaṇā maggo ekārammaṇo. te attano attanova rūpādigocare pavattanato na aññamaññassa gocaravisayaṃ paccanubhonti, maggo rūpādīsu ekampi gocaraṃ na karoti. te kiriyamanodhātuṃ purecārikaṃ katvā uppajjanato na asamannāhārā na amanasikārā uppajjanti, maggo nirāvajjanova. te sampaṭicchanādīhi vokiṇṇā uppajjanti, maggassa vokāroyeva natthi. te aññamaññaṃ pubbacarimabhāvena  uppajjanti, maggassa tehi saddhiṃ purimapacchimatāva natthi, tesaṃ anuppattikāle tikkhavipassanāsamaye, tesaṃ anuppattidese āruppepi ca uppajjanato. te sampaṭicchanādīhi antaritattā na aññamaññassa samanantarā uppajjanti, maggassa sampaṭicchanādīhi antaritabhāvova natthi. tesaṃ aññatra abhinipātā ābhogamattampi kiccaṃ natthi, maggassa kilesasamugghātanaṃ kiccanti. yasmā cettha ayampi  adhippāyo, tasmā sakavādī imehākārehi paravādiṃ maggassa apañcaviññāṇagatikabhāvaṃ sampaṭicchāpetvā no ca vata re vattabbe pañcaviññāṇasamaṅgissa atthi maggabhāvanāti āha.
577. suññataṃ ārabbhāti ‘‘yathā lokuttaramaggo suññataṃ nibbānaṃ ārabbha, lokiyo suddhasaṅkhārapuñjaṃ ārabbha uppajjati, kiṃ te evaṃ cakkhuviññāṇa’’nti pucchati. itaro ‘‘cakkhuñca paṭicca rūpe cā’’ti vacanato paṭikkhipati. dutiyaṃ puṭṭho ‘‘na nimittaggāhī’’ti vacanato yaṃ tattha animittaṃ, tadeva suññatanti sandhāya paṭijānāti. cakkhuñca paṭiccāti pañhadvayepi eseva nayo.
578-579. cakkhuviññāṇaṃ atītānāgataṃ ārabbhāti ettha ayamadhippāyo – manoviññāṇasamaṅgissa atthi maggabhāvanā, manoviññāṇañca atītānāgatampi ārabbha uppajjati, kiṃ te evaṃ cakkhuviññāṇampīti. phassaṃ ārabbhātiādīsupi eseva nayo. cakkhunā  rūpaṃ disvā na nimittaggāhīti ettha javanakkhaṇe na nimittaggāhitā vuttā, na cakkhuviññāṇakkhaṇe. tasmā lokiyamaggampi sandhāyetaṃ asādhakanti.
pañcaviññāṇasamaṅgissa maggakathāvaṇṇanā.
4. pañcaviññāṇā kusalāpītikathāvaṇṇanā
580-583. idāni pañcaviññāṇā kusalāpītikathā nāma hoti. sā heṭṭhā vuttanayeneva atthato veditabbāti.
pañcaviññāṇā kusalāpītikathāvaṇṇanā.
5. pañcaviññāṇā sābhogātikathāvaṇṇanā
584-586. idāni  pañcaviññāṇā sābhogātikathā nāma hoti. tattha ābhogo nāma kusalākusalavasena hoti satthārā  ca ‘‘cakkhunā rūpaṃ disvā nimittaggāhī hoti, na nimittaggāhī hotī’’tiādi vuttaṃ, taṃ ayoniso gahetvā ‘‘pañcaviññāṇā sābhogā’’ti yesaṃ laddhi, seyyathāpi mahāsaṃghikānaṃ, te sandhāya pucchā sakavādissa, paṭiññā itarassa. sesamettha purimakathāsadisamevāti.
pañcaviññāṇā sābhogātikathāvaṇṇanā.
6. dvīhi sīlehītikathāvaṇṇanā
587-589. idāni  dvīhi sīlehītikathā nāma hoti. tattha ‘‘sīle patiṭṭhāya naro sapañño’’tiādivacanato (saṃ॰ ni॰ 1.23) yasmā lokiyena sīlena sīlavā lokuttaraṃ maggaṃ bhāveti, tasmā ‘‘purimena ca lokiyena maggakkhaṇe lokuttarena cāti dvīhi sīlehi samannāgato nāma hotī’’ti yesaṃ laddhi, seyyathāpi mahāsaṃghikānaṃyeva, te sandhāya maggasamaṅgīti pucchā sakavādissa, paṭiññā itarassa. atha naṃ ‘‘yadi so ekakkhaṇe lokiyalokuttarehi dvīhi sīlehi samannāgato, dvīhi phassādīhipi tena samannāgatena bhavitabba’’nti codetuṃ dvīhi phassehītiādimāha. itaro tathārūpaṃ nayaṃ apassanto paṭikkhipati. lokiyena ca lokuttarena cāti pañhe pubbe samādinnañca maggakkhaṇe uppannasammāvācādīni ca sandhāya paṭijānāti.
lokiye sīle niruddheti pucchā paravādissa, khaṇabhaṅganirodhaṃ sandhāya paṭiññā sakavādissa. itaro pana taṃ vītikkamaṃ viya sallakkhento dussīlotiādimāha. laddhipatiṭṭhāpanaṃ panassa pubbe abhinnasīlataṃyeva dīpeti, na dvīhi samannāgatataṃ. tasmā appatiṭṭhitāva laddhīti.
dvīhi sīlehītikathāvaṇṇanā.
7. sīlaṃ acetasikantikathāvaṇṇanā
590-594. idāni  sīlaṃ acetasikantikathā nāma hoti. tattha yasmā sīle uppajjitvā niruddhepi samādānahetuko sīlopacayo nāma atthi, yena so sīlavāyeva nāma hoti, tasmā ‘‘sīlaṃ acetasika’’nti yesaṃ laddhi, seyyathāpi mahāsaṃghikānaṃ, te sandhāya pucchā sakavādissa, paṭiññā itarassa. sesamettha ‘‘dānaṃ acetasika’’ntikathāyaṃ vuttanayeneva veditabbaṃ. laddhipatiṭṭhāpanampi ayoniso gahitattā appatiṭṭhāpanamevāti.
sīlaṃ acetasikantikathāvaṇṇanā.
8. sīlaṃ na cittānuparivattītikathāvaṇṇanā
595-597. idāni  sīlaṃ na cittānuparivattītikathā nāma hoti. tattha na cittānuparivattīti bhāsantarameva nānaṃ, sesaṃ purimakathāsadisamevāti.
sīlaṃ na cittānuparivattītikathāvaṇṇanā.
9. samādānahetukathāvaṇṇanā
598-600. idāni samādānahetukathā nāma hoti. tattha ‘‘ārāmaropā’’ti gāthāya atthaṃ ayoniso gahetvā ‘‘sadā puññaṃ pavaḍḍhatī’’ti vacanato ‘‘samādānahetukaṃ sīlaṃ vaḍḍhatī’’ti yesaṃ laddhi, seyyathāpi mahāsaṃghikānaññeva, te sandhāya pucchā sakavādissa, cittavippayuttaṃ sīlopacayaṃ sandhāya paṭiññā paravādissa. sesaṃ purimakathāsadisamevāti.
samādānahetukathāvaṇṇanā.
10. viññatti sīlantikathāvaṇṇanā
601-602. idāni  viññatti sīlantikathā nāma hoti. tattha kāyaviññatti kāyakammaṃ, vacīviññatti vacīkammanti gahitattā ‘‘viññatti sīla’’nti yesaṃ laddhi, seyyathāpi mahāsaṃghikānañceva sammitiyānañca; te sandhāya viññattīti  pucchā sakavādissa, paṭiññā itarassa. atha naṃ yasmā sīlaṃ nāma virati, na rūpadhammo, tasmā tenatthena codetuṃ pāṇātipātā veramaṇītiādimāha. abhivādanaṃ sīlantiādi yathārūpaṃ viññattiṃ so ‘‘sīla’’nti maññati taṃ uddharitvā dassetuṃ vuttaṃ. yasmā pana sā virati na hoti, tasmā puna pāṇātipātātiādimāha. laddhi panassa chalena patiṭṭhitattā appatiṭṭhitāyevāti.
viññatti sīlantikathāvaṇṇanā.
11. aviññatti dussīlyantikathāvaṇṇanā
603-604. idāni  aviññatti dussīlyantikathā nāma hoti. tattha cittavippayuttaṃ apuññūpacayañceva āṇattiyā ca pāṇātipātādīsu aṅgapāripūriṃ sandhāya ‘‘aviññatti dussīlya’’nti yesaṃ laddhi, seyyathāpi mahāsaṃghikānaṃ, te sandhāya pucchā sakavādissa, paṭiññā itarassa. atha naṃ ‘‘sace sā dussīlyaṃ, pāṇātipātādīsu aññatarā siyā’’ti codetuṃ pāṇātipātotiādimāha. pāpakammaṃ samādiyitvāti ‘‘asukaṃ nāma ghātessāmi, asukaṃ bhaṇḍaṃ avaharissāmī’’ti evaṃ pāpasamādānaṃ katvā. ubho vaḍḍhantīti puṭṭho dānakkhaṇe pāpassa anuppattiṃ sandhāya paṭikkhipati. dutiyaṃ puṭṭho cittavippayuttaṃ pāpūpacayaṃ sandhāya paṭijānāti. sesamettha paribhogamayakathāyaṃ vuttanayeneva  veditabbaṃ. laddhipatiṭṭhāpanampissa pāpasamādinnapubbabhāgameva sādheti; na aviññattiyā dussīlabhāvanti.
aviññatti dussīlyantikathāvaṇṇanā.
dasamo vaggo.
dutiyapaṇṇāsako samatto.
11. ekādasamavaggo
1-3. tissopi anusayakathāvaṇṇanā
605-613. idāni  anusayā abyākatā, ahetukā, cittavippayuttāti tissopi anusayakathā nāma honti. tattha yasmā puthujjano kusalābyākate citte vattamāne ‘‘sānusayo’’ti vattabbo, yo cassa tasmiṃ khaṇe hetu, na tena hetunā anusayā sahetukā, na tena cittena sampayuttā, tasmā ‘‘te abyākatā, ahetukā, cittavippayuttā’’ti yesaṃ laddhi, seyyathāpi mahāsaṃghikānañceva sammitiyānañca; te sandhāya tīsupi kathāsu pucchā sakavādissa, paṭiññā itarassa. sesaṃ heṭṭhā vuttanayattā sakkā pāḷimaggeneva jānitunti, tasmā na vitthāritanti.
tissopi anusayakathāvaṇṇanā.
4. ñāṇakathāvaṇṇanā
614-615. idāni  ñāṇakathā nāma hoti. tattha maggañāṇena aññāṇe vigatepi puna cakkhuviññāṇādivasena ñāṇavippayuttacitte vattamāne yasmā taṃ maggacittaṃ na pavattati, tasmā ‘‘na vattabbaṃ ñāṇī’’ti yesaṃ laddhi, seyyathāpi mahāsaṃghikānaṃ; te sandhāya pucchā sakavādissa, paṭiññā itarassa. atha naṃ ‘‘yadi aññāṇe vigate ‘ñāṇī’ti paññatti na siyā, rāgādīsu vigatesu vītarāgādipaññattipi na siyāti puggalapaññattiyaṃ akovidosī’’ti codetuṃ rāge vigatetiādimāha. itaro tesu vigatesu sarāgādibhāve yuttiṃ  apassanto paṭikkhipati. pariyosāne yasmā ñāṇapaṭilābhena so ñāṇīti vattabbataṃ arahati, tasmā na hevanti paṭikkhepo sakavādissāti.
ñāṇakathāvaṇṇanā.
5. ñāṇaṃ cittavippayuttantikathāvaṇṇanā
616-617. idāni  ñāṇaṃ cittavippayuttantikathā nāma hoti. tattha yasmā arahā cakkhuviññāṇādisamaṅgī paṭiladdhaṃ maggañāṇaṃ sandhāya ‘‘ñāṇī’’ti vuccati, na cassa taṃ tena cittena sampayuttaṃ, tasmā ‘‘ñāṇaṃ cittavippayutta’’nti yesaṃ laddhi, seyyathāpi pubbaseliyānaṃ; te sandhāya pucchā sakavādissa, paṭiññā itarassa. atha naṃ ‘‘yadi te ñāṇaṃ cittavippayuttaṃ cittavippayuttesu rūpādīsu aññataraṃ siyā’’ti codetuṃ rūpantiādimāha. itaro paṭikkhipati. sesaṃ heṭṭhā vuttanayameva. pariyosāne pana paññavāti puṭṭho paṭilābhavasena taṃ pavattiṃ icchati, tasmā paṭijānātīti.
ñāṇaṃ cittavippayuttantikathāvaṇṇanā.
6. idaṃ dukkhantikathāvaṇṇanā
618-820. idāni  idaṃ dukkhantikathā nāma hoti. tattha yesaṃ ‘‘lokuttaramaggakkhaṇe yogāvacaro idaṃ dukkhanti vācaṃ bhāsati, evamassa idaṃ dukkhanti vācaṃ bhāsato ca idaṃ dukkhanti ñāṇaṃ pavattatī’’ti laddhi, seyyathāpi andhakānaṃ; te sandhāya pucchā sakavādissa, maggakkhaṇe tathā vācābhāsanaṃ ñāṇappavattiñca sandhāya paṭiññā itarassa. yasmā pana so sesasaccapaṭisaṃyuttaṃ vācaṃ puthujjanova bhāsati, na ca tassa tathā ñāṇappavattīti icchati, tasmā samudayādipañhesu paṭikkhipati. rūpaṃ aniccantiādi dukkhapariyāyadassanavasena vuttaṃ. itaro pana sakasamaye tādisaṃ vohāraṃ apassanto paṭikkhipati. iti ca danti cātiādi yadi tassa dukkhe ñāṇaṃ pavattati, i-kāra daṃ-kāra du-kāra kha-kāresu paṭipāṭiyā catūhi ñāṇehi pavattitabbanti dassetuṃ vuttaṃ. itaro pana tathā na icchati, tasmā paṭikkhipati.
idaṃ dukkhantikathāvaṇṇanā.
7. iddhibalakathāvaṇṇanā
621-624. idāni  iddhibalakathā nāma hoti. tattha iddhipādabhāvanānisaṃsassa atthaṃ ayoniso gahetvā ‘‘iddhibalena samannāgato kappaṃ tiṭṭheyyā’’ti yesaṃ laddhi, seyyathāpi mahāsaṃghikānaṃ; te sandhāya iddhibalena samannāgato kappaṃ tiṭṭheyyāti pucchā sakavādissa. tattha kappo nāma mahākappo, kappekadeso, āyukappoti tividho. ‘‘cattārimāni, bhikkhave, kappassa asaṅkhyeyyānī’’ti (a॰ ni॰ 4.156) ettha hi mahākappova kappoti vutto. ‘‘brahmakāyikānaṃ devānaṃ kappo āyuppamāṇa’’nti (a॰ ni॰ 4.123) ettha kappekadesā. ‘‘kappaṃ nirayamhi paccati, kappaṃ saggamhi modatī’’ti (cūḷava॰ 354) ettha āyukappo. āyukappanaṃ āyuvidhānaṃ kammassa vipākavasena vā vassagaṇanāya vā āyuparicchedoti attho. tesu mahākappaṃ sandhāya pucchati, itaro paṭijānāti.
atha naṃ sakavādī ‘‘sace te iddhibalena samannāgato, ‘yo ciraṃ jīvati, so vassasataṃ appaṃ  vā bhiyyo’ti (saṃ॰ ni॰ 2.143) evaṃ paricchinnā āyukappā uddhaṃ mahākappaṃ vā mahākappekadesaṃ vā jīveyya iddhimayikenassa āyunā bhavitabba’’nti codetuṃ iddhimayiko so āyūtiādimāha. itaro ‘‘jīvitindriyaṃ nāma iddhimayikaṃ natthi, kammasamuṭṭhānamevā’’ti vuttattā paṭikkhipati. ko panettha iddhimato viseso, nanu aniddhimāpi āyukappaṃ  tiṭṭheyyāti? ayaṃ viseso – iddhimā hi yāvatāyukaṃ jīvitappavattiyā antarāyakare dhamme iddhibalena paṭibāhitvā antarā akālamaraṇaṃ nivāretuṃ sakkoti, aniddhimato etaṃ balaṃ natthi. ayametesaṃ viseso.
atītaṃ anāgatanti idaṃ avisesena kappaṃ tiṭṭheyyāti paṭiññātattā codeti. dve kappetiādi ‘‘yadi iddhimā jīvitaparicchedaṃ atikkamituṃ sakkoti, na kevalaṃ ekaṃ anekepi kappe tiṭṭheyyā’’ti codanatthaṃ vuttaṃ. uppanno phassotiādi na sabbaṃ iddhiyā labbhati, iddhiyā avisayopi atthīti dassetuṃ vuttaṃ. sesamettha uttānatthamevāti.
iddhibalakathāvaṇṇanā.
8. samādhikathāvaṇṇanā
625-626. idāni  samādhikathā nāma hoti. tattha yesaṃ ekacittakkhaṇe uppannāpi ekaggatā samādhānaṭṭhena samādhīti aggahetvā ‘‘satta rattindivāni ekantasukhapaṭisaṃvedī viharitu’’ntiādivacanaṃ (ma॰ ni॰ 1.180) nissāya ‘‘cittasantati samādhī’’ti laddhi, seyyathāpi sabbatthivādānañceva uttarāpathakānañca; te sandhāya cittasantatīti pucchā sakavādissa, paṭiññā itarassa. atha naṃ ‘‘yadi cittasantati samādhi, cittasantati nāma atītāpi atthi, anāgatāpi atthi. na hi ekaṃ paccuppannacittameva cittasantati nāma hoti, kiṃ te sabbāpi sā samādhī’’ti codetuṃ atītātiādimāha, itaro tathā anicchanto paṭikkhipati.
nanu  atītaṃ niruddhantiādi ‘‘cittasantatiyaṃ paccuppannameva cittaṃ kiccakaraṃ, atītānāgataṃ niruddhattā anuppannattā ca natthi, kathaṃ taṃ samādhi nāma hotī’’ti dassetuṃ vuttaṃ. ekacittakkhaṇikoti pucchā paravādissa. tato yā sakasamaye ‘‘samādhiṃ, bhikkhave, bhāvethā’’tiādīsu paccuppannakusalacittasampayuttā ekaggatā samādhīti vuttā, taṃ sandhāya paṭiññā sakavādissa. cakkhuviññāṇasamaṅgītiādi ‘‘ekacittakkhaṇiko’’ti vacanamattaṃ gahetvā chalena vuttaṃ, teneva sakavādinā paṭikkhittaṃ. nanu vuttaṃ bhagavatāti suttaṃ purimapacchimavasena pavattamānassa  samādhissa abbokiṇṇataṃ sādheti, na santatiyā samādhibhāvaṃ, tasmā asādhakanti.
samādhikathāvaṇṇanā.
9. dhammaṭṭhitatākathāvaṇṇanā
627. idāni dhammaṭṭhitatākathā nāma hoti. tattha ‘‘ṭhitāva sā dhātū’’ti vacanaṃ nissāya ‘‘paṭiccasamuppādasaṅkhātā dhammaṭṭhitatā nāma ekā atthi, sā ca parinipphannā’’ti yesaṃ laddhi, seyyathāpi andhakānaṃ; te sandhāya pucchā sakavādissa, paṭiññā itarassa. atha naṃ ‘‘yadi parinipphannānaṃ avijjādīnaṃ aññā  dhammaṭṭhitatā nāma parinipphannā atthi, tāyapi ca te dhammaṭṭhitatāya aññā ṭhitatā parinipphannā āpajjatī’’ti codetuṃ tāya ṭhitatātiādimāha. paravādī evarūpāya laddhiyā abhāvena paṭikkhipati. dutiyaṃ puṭṭho anantarapaccayatañceva aññamaññapaccayatañca sandhāya paṭijānāti. sesaṃ heṭṭhā vuttanayattā uttānatthamevāti.
dhammaṭṭhitatākathāvaṇṇanā.
10. aniccatākathāvaṇṇanā
628. idāni  aniccatākathā nāma hoti. tattha ‘‘aniccānaṃ rūpādīnaṃ aniccatāpi rūpādayo viya parinipphannā’’ti yesaṃ laddhi, seyyathāpi andhakānaṃ; te sandhāya pucchā sakavādissa, paṭiññā itarassa. atha naṃ ‘‘yadi te rūpādayo viya aniccatā parinipphannā, tassāpi aññāya parinipphannāya aniccatāya bhavitabba’’nti codetuṃ tāya aniccatāyātiādimāha. itaro dvinnaṃ aniccatāya ekato abhāvena paṭikkhipitvā puna yasmā sā aniccatā niccā na hoti, teneva aniccena saddhiṃ antaradhāyati, tasmā paṭijānāti. athassa sakavādī lesokāsaṃ adatvā yā tena dutiyā aniccatā paṭiññātā, tāyapi tato parāyapīti paramparavasena anupacchedadosaṃ āropento tāya tāyevātiādimāha. jarā parinipphannātiādi yasmā uppannassa jarāmaraṇato aññā aniccatā nāma natthi, tasmā aniccatāvibhāgānuyuñjanavasena vuttaṃ. tatrāpi paravādino purimanayeneva paṭiññā ca paṭikkhepo ca veditabbo.
629. rūpaṃ parinipphannantiādi yesaṃ sā aniccatā, tehi saddhiṃ saṃsandanatthaṃ vuttaṃ. tattha ‘‘yathā parinipphannānaṃ rūpādīnaṃ aniccatājarāmaraṇāni atthi, evaṃ parinipphannānaṃ aniccatādīnaṃ tāni natthī’’ti maññamāno ekantena paṭikkhipatiyevāti.
aniccatākathāvaṇṇanā.
ekādasamo vaggo.
12. dvādasamavaggo
1. saṃvaro kammantikathāvaṇṇanā
630-632. idāni  saṃvaro kammantikathā nāma hoti. tattha ‘‘cakkhunā rūpaṃ disvā nimittaggāhī  hoti, na nimittaggāhī hotī’’ti suttaṃ nissāya ‘‘saṃvaropi asaṃvaropi kamma’’nti yesaṃ laddhi, seyyathāpi mahāsaṃghikānaṃ; te sandhāya pucchā sakavādissa, paṭiññā itarassa.
atha naṃ yā sakasamaye cetanā ‘‘kamma’’nti vuttā yathā sā kāyavacīmanodvāresu pavattamānā kāyakammādināmaṃ labhati, tathā ‘‘yadi te saṃvaro kammaṃ, sopi cakkhundriyādīsu pavattamāno cakkhukammādināmaṃ labheyyā’’ti codetuṃ cakkhundriyasaṃvaro cakkhukammantiādimāha. itaro tādisaṃ suttapadaṃ apassanto catūsu dvāresu paṭikkhipitvā pañcame kāyadvāre pasādakāyaṃ sandhāya paṭikkhipati, viññattikāyaṃ sandhāya paṭijānāti. so hi pasādakāyampi viññattikāyampi kāyindriyantveva icchati. manodvārepi vipākadvāraṃ sandhāya paṭikkhipati, kammadvāraṃ sandhāya paṭijānāti. asaṃvarepi eseva nayo. ‘‘cakkhunā rūpaṃ disvā’’ti suttaṃ tesu dvāresu saṃvarāsaṃvarameva dīpeti, na tassa kammabhāvaṃ, tasmā asādhakanti.
saṃvaro kammantikathāvaṇṇanā.
2. kammakathāvaṇṇanā
633-635. idāni kammakathā nāma hoti. tattha ‘‘nāhaṃ, bhikkhave, sañcetanikānaṃ  kammāna’’nti (a॰ ni॰ 10.217) suttapadaṃ nissāya ‘‘sabbaṃ kammaṃ savipāka’’nti yesaṃ laddhi, seyyathāpi mahāsaṃghikānaṃ; tesaṃ ‘‘cetanāhaṃ, bhikkhave, kammaṃ vadāmī’’ti (a॰ ni॰ 6.63) satthārā avisesena cetanā ‘‘kamma’’nti vuttā; sā ca kusalākusalāva savipākā, abyākatā avipākāti imaṃ vibhāgaṃ dassetuṃ sabbaṃ kammanti pucchā sakavādissa, paṭiññā itarassa. puna sabbā cetanāti pañhesu abyākataṃ sandhāya paṭikkhepo, kusalākusale sandhāya paṭiññā veditabbā. vipākābyākatātiādi savipākāvipākacetanaṃ sarūpena dassetuṃ vuttaṃ. sesamettha uttānatthameva. ‘‘nāhaṃ, bhikkhave’’ti suttaṃ sati paccaye diṭṭhadhammādīsu vipākapaṭisaṃvedanaṃ sandhāya vuttaṃ, tasmā asādhakanti.
kammakathāvaṇṇanā.
3. saddo vipākotikathāvaṇṇanā
636-637. idāni  saddo vipākotikathā nāma hoti. tattha ‘‘so tassa kammassa katattā upacitattā ussannattā vipulattā brahmassaro hotī’’tiādīni (dī॰ ni॰ 3.236) ayoniso gahetvā ‘‘saddo vipāko’’ti yesaṃ laddhi, seyyathāpi mahāsaṃghikānaṃ; tesaṃ ‘‘kammasamuṭṭhānā arūpadhammāva vipākāti nāmaṃ labhanti. rūpadhammesu panāyaṃ vohāro natthī’’ti dassetuṃ pucchā sakavādissa, paṭiññā itarassa. sukhavedanīyotiādi ‘‘vipāko nāma evarūpo hotī’’ti dassanatthaṃ vuttaṃ. ‘‘so tassa kammassā’’ti suttaṃ lakkhaṇapaṭilābhadassanatthaṃ vuttaṃ. mahāpuriso hi kammassa katattā suciparivāropi hoti, na ca parivāro vipāko, tasmā asādhakametanti.
saddo vipākotikathāvaṇṇanā.
4. saḷāyatanakathāvaṇṇanā
638-640. idāni  saḷāyatanakathā nāma hoti. tattha yasmā saḷāyatanaṃ kammassa katattā uppannaṃ, tasmā ‘‘vipāko’’ti yesaṃ laddhi, seyyathāpi mahāsaṃghikānaṃ; te sandhāya cakkhāyatanaṃ vipākoti pucchā sakavādissa, paṭiññā itarassa. sesaṃ heṭṭhā vuttanayameva. saḷāyatanaṃ vipākoti ettha manāyatanaṃ siyā vipāko. sesāni kevalaṃ kammasamuṭṭhānāni, na vipāko. tasmā asādhakametanti.
saḷāyatanakathāvaṇṇanā.
5. sattakkhattuparamakathāvaṇṇanā
541-545. idāni  sattakkhattuparamakathā nāma hoti, tattha yasmā ‘‘sattakkhattuparamo’’ti  vuttaṃ, tasmā ‘‘sattakkhattuparamo puggalo sattakkhattuparamatāya niyato’’ti yesaṃ laddhi, seyyathāpi uttarāpathakānaṃ; tesaṃ ṭhapetvā ‘‘ariyamaggaṃ añño tassa niyamo natthi, yena so sattakkhattuparamatāya niyato bhaveyyā’’ti imaṃ vibhāgaṃ dassetuṃ pucchā sakavādissa, paṭiññā itarassa.
mātā jīvitātiādīsu ayamadhippāyo – dve niyāmā sammattaniyāmo ca micchattaniyāmo ca. sammattaniyāmo ariyamaggo. so avinipātadhammatañceva phaluppattiñca niyameti. micchattaniyāmo ānantariyakammaṃ. taṃ anantarā nirayūpapattiṃ niyameti. tattha sattakkhattuparamo sotāpattimaggena avinipātadhammatāya ca phaluppattiyā ca niyamito. sesamagganiyāmo panassa natthi anadhigatattā, ānantariyampi kātuṃ so abhabbo. tvaṃ panassa niyāmaṃ icchasi, tena taṃ vadāma – ‘‘kiṃ te so iminā micchattaniyāmena niyamito’’ti.
abhabbo antarāti pañhesu ānantariyābhāvaṃ  sandhāya paṭikkhipati, sattakkhattuparamaṃ sandhāya paṭijānāti. atthi so niyāmoti pañhe sattakkhattuparamatāya niyāmaṃ apassanto paṭikkhipati. atthi te satipaṭṭhānātiādi niyāmasaṅkhāte maggadhamme dassetuṃ vuttaṃ. tassa pana puna paṭhamamaggānuppattito tepi natthi, tasmā paṭikkhipati. sesamettha uttānatthameva. nanu so sattakkhattuparamoti ettha bhagavā ‘‘ayaṃ puggalo ettake bhave sandhāvitvā parinibbāyissati, ayaṃ ettake’’ti attano ñāṇabalena byākaroti, na bhavaniyāmaṃ nāma kiñci tena sattakkhattuparamo, kolaṃkolo, ekabījī vāti vuttaṃ, tasmā asādhakametanti.
sattakkhattuparamakathāvaṇṇanā.
646-647. kolaṃkolaekabījikathāyopi imināvupāyena veditabbā.
kolaṃkolaekabījikathāvaṇṇanā.
8. jīvitāvoropanakathāvaṇṇanā
648-649. idāni  jīvitāvoropanakathā nāma hoti. tattha yasmā dosasampayuttena cittena pāṇātipāto hoti, doso ca diṭṭhisampannassa appahīno, tasmā ‘‘diṭṭhisampanno sañcicca pāṇaṃ jīvitā voropeyyā’’ti yesaṃ laddhi, seyyathāpi pubbaseliyāparaseliyānaṃ; te sandhāya diṭṭhisampannoti pucchā sakavādissa, paṭiññā itarassa. sañcicca mātarantiādipañhesu pana ‘‘aṭṭhānametaṃ anavakāso’’ti suttabhayena paṭikkhipati. satthari agāravotiādi satthārādīsu sagāravassa sikkhāpadassa vītikkamābhāvadassanatthaṃ vuttaṃ. itaro pana akusalavasena tassa agāravo nāma  natthīti paṭikkhipitvā sagāravabhāvañca sampaṭicchitvā puna agāravoti puṭṭho tesu tesu kiccesu pasutatāya vikkhittānaṃ asatiyā amanasikārena cetiye abhivādanapadakkhiṇakaraṇābhāvaṃ sandhāya paṭijānāti. puna ohadeyyātiādinā nayena puṭṭho tādisāya kiriyāya sañcicca akaraṇato paṭikkhipati. sesamettha uttānatthamevāti.
jīvitāvoropanakathāvaṇṇanā.
9. duggatikathāvaṇṇanā
650-652. idāni duggatikathā nāma hoti. tattha ye duggatiñca duggatisattānaṃ rūpādiārammaṇaṃ taṇhañcāti ubhayampi duggatīti gahetvā puna tathā avibhajitvā aviseseneva ‘‘diṭṭhisampannassa pahīnā duggatī’’ti vadanti, seyyathāpi uttarāpathakā; te sandhāya pucchā sakavādissa, paṭiññā itarassa. āpāyike rūpe rajjeyyātiādi paravādino laddhiyā diṭṭhisampannassa duggati appahīnā, tassa vasena codetuṃ vuttaṃ. sesamettha uttānatthameva. nirayaṃ upapajjeyyātiādi duggatipahānameva duggatigāminitaṇhāpahānaṃ vā dīpeti, na duggatisattānaṃ rūpādiārammaṇāya taṇhāya pahānaṃ, tasmā asādhakanti.
duggatikathāvaṇṇanā.
653. sattamabhavikakathāyapi  eseva nayoti.
dvādasamo vaggo.
13. terasamavaggo
1. kappaṭṭhakathāvaṇṇanā
654-657. idāni  kappaṭṭhakathā nāma hoti. tattha yesaṃ ‘‘saṅghaṃ samaggaṃ bhetvāna, kappaṃ nirayamhi paccatī’’ti ‘‘sakalampi kappaṃ saṅghabhedako niraye tiṭṭhatī’’ti laddhi, seyyathāpi rājagirikānaṃ; te sandhāya kappaṭṭhoti pucchā sakavādissa, paṭiññā itarassa. buddho ca loketi idaṃ vinā buddhuppādena saṅghabhedassa abhāvadassanatthaṃ vuttaṃ. kappo ca saṇṭhāti saṅgho ca bhijjatītiādi ‘‘yadi so sakalaṃ kappaṃ tiṭṭhati, saṇṭhahanato paṭṭhāya taṃ kammaṃ katvā tattha uppajjitvā tiṭṭheyyā’’ti dassetuṃ vuttaṃ. atītantiādi heṭṭhā vuttādhippāyameva. kappaṭṭho iddhimāti pañhe bhāvanāmayaṃ sandhāya paṭikkhipati, parasamaye panassa jātimayaṃ iddhiṃ icchanti, taṃ sandhāya paṭijānāti. chandiddhipādotiādi ‘‘jātimayāya iddhiyā iddhimāti laddhimattametaṃ, kiṃ tena, yadi panassa iddhi atthi, iminā nayena iddhipādā bhāvitā bhaveyyu’’nti codanatthaṃ vuttaṃ. āpāyiko nerayikoti suttaṃ yaṃ so ekaṃ kappaṃ asītibhāge katvā tato ekabhāgamattaṃ kālaṃ tiṭṭheyya, taṃ āyukappaṃ sandhāya vuttaṃ, tasmā asādhakanti.
kappaṭṭhakathāvaṇṇanā.
2. kusalapaṭilābhakathāvaṇṇanā
658-659. idāni  kusalapaṭilābhakathā nāma hoti. tattha kappaṭṭho sakasamaye kāmāvacarakusalameva  paṭilabhati. yena pana taṃ upapattiṃ paṭibāheyya, taṃ mahaggataṃ lokuttaraṃ vā na paṭilabhati. yesaṃ pana imaṃ vibhāgaṃ akatvā aviseseneva ‘‘so kusalacittaṃ na paṭilabhatī’’ti  laddhi, seyyathāpi uttarāpathakānaṃ; tesaṃ vibhāgadassanena taṃ laddhiṃ bhindituṃ pucchā sakavādissa, paṭiññā itarassa. sesamettha uttānatthamevāti.
kusalapaṭilābhakathāvaṇṇanā.
3. anantarāpayuttakathāvaṇṇanā
660-662. idāni anantarāpayuttakathā nāma hoti. tattha anantarāpayutto nāma yena khandhabhedato anantarā vipākadāyakaṃ mātughātādi ānantariyakammaṃ āṇattaṃ. tattha yassa niyatāya āṇattiyā āṇatto taṃ kammaṃ karissati, so atthasādhikāya cetanāya uppāditattā micchattaniyato hoti, abhabbo sammattaniyāmaṃ okkamituṃ. yassa aniyatāya āṇattiyā āṇatto taṃ kammaṃ karissati, so atthasādhikāya cetanāya anuppāditattā na micchattaniyato, bhabbo sammattaniyāmaṃ okkamitunti idaṃ sakasamaye sanniṭṭhānaṃ. yesaṃ pana ‘‘aniyatāyapi āṇattiyā abhabboyeva sammattaniyāmaṃ okkamitu’’nti laddhi, seyyathāpi uttarāpathakānaṃ; tesaṃ taṃ laddhiṃ bhindituṃ sakavādī pubbapakkhaṃ datvā anantarāpayuttoti paravādinā attānaṃ pucchāpeti. tenettha paṭhamapucchā paravādissa, atthasādhikacetanāya abhāvaṃ sandhāya paṭiññā sakavādissa. tato paravādī mātughātādikammassa āṇattattāva ‘‘so micchattaniyato’’ti maññati. tasmā micchattaniyāmañcāti  pañhaṃ pucchati. sakavādī pana ekassa puggalassa dvinnaṃ niyāmānaṃ anokkantimattameva sandhāya na hevanti paṭikkhipati.
nanu taṃ kammanti mātughātādikammaṃ. tattha aniyatāṇattiṃ sandhāya ‘‘āmantā’’ti paṭiññā sakavādissa. aniyatampi hi āṇattiṃ payojetvā ṭhitassa ‘‘ananucchavikaṃ mayā kata’’nti kukkuccaṃ uppajjateva, vippaṭisāro jāyateva. hañcītiādi kukkuccuppattimattaṃ gahetvā paravādinā laddhipatiṭṭhāpanatthaṃ vuttaṃ.
661. idāni  yassa aniyatāṇattikassāpi anantarāpayuttassa paravādinā sammattaniyāmokkamanaṃ paṭisiddhaṃ, tameva puggalaṃ gahetvā anantarāpayutto  puggalo abhabboti pucchā sakavādissa, attano laddhivasena paṭiññā itarassa. atha naṃ sakavādī ‘‘abhabbo nāma mātughātādikammānaṃ kārako, kiṃ te tena tāni kammāni katānī’’ti codetuṃ mātā jīvitā voropitātiādimāha. itaro tesaṃ vatthūnaṃ arogatāya tathārūpaṃ kiriyaṃ apassanto ‘‘na heva’’nti paṭikkhipati.
taṃ kammaṃ paṭisaṃharitvāti aniyatāṇattikammaṃ sandhāya vuttaṃ. tañhi ‘‘mā kho mayā āṇattaṃ ākāsī’’ti āṇattaṃ nivārentena paṭisaṃhaṭaṃ nāma hoti. paṭisaṃhaṭattāyeva cettha kukkuccaṃ paṭivinoditaṃ, vippaṭisāro paṭivinīto nāma hoti. evaṃ santepi panettha purimāṇattiyāyeva niyatabhāvaṃ maññamāno paravādī ‘‘āmantā’’ti paṭijānāti. atha naṃ sakavādī tassa kammassa paṭisaṃhaṭabhāvaṃ sampaṭicchāpetvā attano laddhiṃ patiṭṭhāpetvā hañcītiādimāha.
662. puna anantarāpayuttoti pariyosānapañhe paṭhamapañhe viya pucchā paravādissa, paṭiññā sakavādissa. nanu taṃ kammanti anuyogo paravādissa, paṭisaṃhaṭakālato pubbe payuttakālaṃ sandhāya paṭiññā sakavādissa. payuttapubbatāmattaṃ gahetvā aniyatāṇattivasena hañcīti laddhipatiṭṭhāpanaṃ paravādissa. ayaṃ pana laddhi ayoniso patiṭṭhitattā appatiṭṭhitāva hotīti.
anantarāpayuttakathāvaṇṇanā.
4. niyatassa niyāmakathāvaṇṇanā
663-664. idāni  niyatassa niyāmakathā nāma hoti. tattha duvidho niyāmo – micchattaniyāmo ca ānantariyakammaṃ, sammattaniyāmo ca ariyamaggo. ime dve niyāme ṭhapetvā añño niyāmo nāma natthi. sabbepi hi sesā tebhūmakadhammā aniyatā nāma. tehi samannāgatopi  aniyatoyeva. buddhehi pana attano ñāṇabalena ‘‘ayaṃ satto anāgate bodhiṃ pāpuṇissatī’’ti byākato bodhisatto puññussadattā niyatoti vuccati. iti imaṃ vohāramattaṃ gahetvā ‘‘pacchimabhaviko bodhisatto  tāya jātiyā bhabbo dhammaṃ abhisametu’’nti adhippāyena ‘‘niyato niyāmaṃ okkamatī’’ti yesaṃ laddhi, seyyathāpi pubbaseliyāparaseliyānaṃ; te sandhāya pucchā sakavādissa, paṭiññā itarassa. micchattaniyatotiādi aññena niyāmena niyatassa aññaniyāmābhāvadassanatthaṃ vuttaṃ. pubbe maggaṃ bhāvetvātiādi niyāmappabhedadassanatthaṃ vuttaṃ. satipaṭṭhānantiādi ekasmimpi niyāme dhammappabhedadassanatthaṃ vuttaṃ. bhabbo bodhisattoti vacanaṃ kevalaṃ bodhisattassa bhabbataṃ dīpeti, na niyatassa niyāmokkamanaṃ, tasmā asādhakaṃ. so hi pubbe ekenapi niyatadhammena aniyato bodhimūle saccadassanena niyāmaṃ okkantoti.
niyatassa niyāmakathāvaṇṇanā.
5. nivutakathāvaṇṇanā
665-667. idāni nivutakathā nāma hoti. tattha suddhassa suddhakiccābhāvato nīvaraṇehi nivuto ophuṭo pariyonaddho ca nīvaraṇaṃ jahatīti yesaṃ laddhi, seyyathāpi uttarāpathakānaṃ; te sandhāya nivutotipucchā sakavādissa, paṭiññā itarassa. ratto rāgantiādi nivutassa nīvaraṇajahane dosadassanatthaṃ vuttaṃ. parisuddhe pariyodātetiādi vikkhambhanavisuddhiyā visuddhassa  samucchedavisuddhidassanatthaṃ vuttaṃ. tassa evaṃ jānatotiādi jānato passato āsavakkhayaṃ dīpeti, na nivutassa nīvaraṇajahanaṃ, tasmā asādhakanti.
nivutakathāvaṇṇanā.
6. sammukhībhūtakathāvaṇṇanā
668-670. idāni  sammukhībhūtakathā nāma hoti. tattha sammukhībhūtoti saṃyojanānaṃ sammukhībhāvaṃ tehi samaṅgībhāvaṃ upagato. sesamettha nivutakathāsadisamevāti.
sammukhībhūtakathāvaṇṇanā.
7. samāpanno assādetītikathāvaṇṇanā
671-673. idāni  samāpanno assādetītikathā nāma hoti. tattha ‘‘paṭhamaṃ jhānaṃ upasampajja viharati, so tadassādetī’’tiādivacanaṃ (a॰ ni॰ 4.123) nissāya ‘‘samāpanno assādeti, sā cassa jhānanikanti jhānārammaṇā hotī’’ti yesaṃ laddhi, seyyathāpi andhakānaṃ, te sandhāya samāpannoti pucchā sakavādissa, paṭiññā itarassa. taṃ jhānaṃ tassa jhānassa ārammaṇanti pañhesu tasseva tadārammaṇataṃ apassanto suttavirodhabhayena paṭikkhipati, ‘‘tadassādetī’’tivacanamattena paṭijānāti. so tadassādetīti suttaṃ jhānalābhino jhānā vuṭṭhāya jhānassādaṃ sādheti, na antosamāpattiyaṃyeva jhānanikantiyā jhānārammaṇataṃ, tasmā asādhakanti.
samāpanno assādetītikathāvaṇṇanā.
8. asātarāgakathāvaṇṇanā
674. idāni  asātarāgakathā nāma hoti. tattha ‘‘yaṃkiñci vedanaṃ vedeti sukhaṃ vā dukkhaṃ vā adukkhamasukhaṃ vā, so taṃ vedanaṃ abhinandati abhivadatī’’ti (ma॰ ni॰ 1.409) sutte diṭṭhābhinandanavasena vuttaṃ. ‘‘abhinandatī’’tivacanaṃ nissāya ‘‘dukkhavedanāyapi rāgassādavasena  abhinandanā hoti. tasmā atthi asātarāgo’’ti yesaṃ laddhi, seyyathāpi uttarāpathakānaṃ; te sandhāya atthi asātarāgoti pucchā sakavādissa. tattha asātarāgoti asāte dukkhavedayite ‘‘aho vata me etadeva bhaveyyā’’ti rajjanā. āmantāti laddhivasena paṭiññā itarassa. sesamettha uttānatthameva.
675. so taṃ vedanaṃ abhinandatīti sutte pana vinivaṭṭetvā dukkhavedanameva ārabbha rāguppatti nāma natthi, samūhaggahaṇena pana vedayitalakkhaṇaṃ dhammaṃ dukkhavedanameva vā attato samanupassanto diṭṭhimaññanāsaṅkhātāya diṭṭhābhinandanāya vedanaṃ abhinandati, dukkhāya vedanāya vipariṇāmaṃ abhinandati, dukkhāya vedanāya abhibhūto tassā paṭipakkhaṃ kāmasukhaṃ patthayantopi  dukkhavedanaṃ abhinandati nāma. evaṃ dukkhavedanāya abhinandanā hotīti adhippāyo. tasmā asādhakametaṃ asātarāgassāti.
asātarāgakathāvaṇṇanā.
9. dhammataṇhāabyākatātikathāvaṇṇanā
676-680. idāni dhammataṇhā abyākatātikathā nāma hoti. tattha rūpataṇhā…pe॰… dhammataṇhāti imāsu chasu taṇhāsu yasmā sabbapacchimā taṇhā dhammataṇhāti vuttā, tasmā sā abyākatāti yesaṃ laddhi, seyyathāpi pubbaseliyānaṃ; te sandhāya pucchā sakavādissa, paṭiññā itarassa. sesapañhānaṃ  pāḷiyā attho niyyāti. kāmataṇhātiādīhi tīhi koṭṭhāsehi chapi taṇhā saṅkhipitvā dassitā. rūpādīsu hi chasu ārammaṇesu kāmassādavasena pavattā taṇhā kāmataṇhā. ‘‘bhavissati attā ca loko cā’’ti sassatadiṭṭhisahagatā taṇhā bhavataṇhā. ‘‘na bhavissatī’’ti ucchedadiṭṭhisahagatā taṇhā vibhavataṇhāti. nanu sā dhammataṇhāti padaṃ taṇhāya dhammārammaṇaṃ ārabbha pavattiṃ dīpeti, na abyākatabhāvaṃ tasmā asādhakanti.
dhammataṇhā abyākatātikathāvaṇṇanā.
10. dhammataṇhānadukkhasamudayotikathāvaṇṇanā
681-685. idāni  dhammataṇhā nadukkhasamudayotikathā nāma hoti. tatrāpi yasmā sā dhammataṇhāti vuttā, tasmā na dukkhasamudayoti yesaṃ laddhi, seyyathāpi pubbaseliyānaṃyeva; te sandhāya pucchā sakavādissa, paṭiññā itarassa. sesaṃ purimakathāsadisamevāti.
dhammataṇhā nadukkhasamudayotikathāvaṇṇanā.
terasamo vaggo.
14. cuddasamavaggo
1. kusalākusalapaṭisandahanakathāvaṇṇanā
686-690. idāni  kusalākusalapaṭisandahanakathā nāma hoti. tattha kusalaṃ vā akusalassa, akusalaṃ vā kusalassa anantarā uppajjanakaṃ nāma natthīti tesaṃ aññamaññaṃ paṭisandhānaṃ na yujjati. ye pana yasmā ekavatthusmiññeva rajjati virajjati ca, tasmā taṃ aññamaññaṃ paṭisandahatīti laddhiṃ gahetvā ṭhitā, seyyathāpi mahāsaṅghikā; te sandhāya pucchā sakavādissa; paṭiññā itarassa. āvaṭṭanā paṇidhīti ubhayaṃ āvajjanasseva nāmaṃ. tañhi bhavaṅgaṃ āvaṭṭetīti āvaṭṭanā. bhavaṅgārammaṇato aññasmiṃ ārammaṇe cittaṃ paṇidahati ṭhapetīti paṇidhi. kusalaṃ anāvaṭṭentassāti yaṃ taṃ akusalānantaraṃ paṭisandahantaṃ kusalaṃ uppajjati, taṃ anāvaṭṭentassa uppajjatīti pucchati. itaro pana vinā āvajjanena kusalassa uppattiṃ apassanto paṭikkhipati. kusalaṃ ayoniso manasikarototi idaṃ yadi akusalānantaraṃ kusalaṃ uppajjeyya, akusalasseva āvajjanena ayoniso manasikaroto uppajjeyyāti codanatthaṃ vuttaṃ. sesaṃ yathāpāḷimeva niyyāti. nanu yasmiṃyeva vatthusminti vacanaṃ ekārammaṇe sarāgavirāguppattiṃ dīpeti, na kusalākusalānaṃ anantarataṃ, tasmā asādhakanti.
kusalākusalapaṭisandahanakathāvaṇṇanā.
2. saḷāyatanuppattikathāvaṇṇanā
691-692. idāni  saḷāyatanuppattikathā nāma hoti. tattha upapattesiyena paṭisandhicittena saheva opapātikānaṃ saḷāyatanaṃ uppajjati. gabbhaseyyakānaṃ ajjhattikāyatanesu manāyatanakāyāyatanāneva paṭisandhikkhaṇe uppajjanti. sesāni cattāri sattasattatirattimhi. tāni ca kho yena kammunā paṭisandhi gahitā, tasseva aññassa vā katattāti ayaṃ sakasamaye vādo. yesaṃ pana ekakammasambhavattā sampannasākhāviṭapānaṃ rukkhādīnaṃ aṃkuro viya bījamattaṃ saḷāyatanaṃ mātukucchismiṃ paṭisandhikkhaṇeyeva uppajjatīti laddhi, seyyathāpi pubbaseliyānaṃ; te sandhāya saḷāyatananti pucchā sakavādissa, paṭiññā itarassa. sabbaṅgapaccaṅgītiādi saḷāyatane  sati evarūpo hutvā okkameyyāti codanatthaṃ vuttaṃ. mātukucchigatassāti pucchā paravādissa. parato mātukucchigatassa pacchā kesāti pucchā sakavādissa. sesamettha uttānatthamevāti.
saḷāyatanuppattikathāvaṇṇanā.
3. anantarapaccayakathāvaṇṇanā
693-697. idāni anantarapaccayakathā nāma hoti. tattha naccagītādīsu rūpadassanasaddasavanādīnaṃ lahuparivattitaṃ disvā ‘‘imāni viññāṇāni aññamaññassa anantarā uppajjantī’’ti yesaṃ laddhi, seyyathāpi uttarāpathakānaṃ; te sandhāya cakkhuviññāṇassāti pucchā sakavādissa, paṭiññā itarassa. sotaviññāṇaṃ rūpārammaṇaṃyevāti yadi cakkhuviññāṇassa anantarā uppajjeyya, vipākamanodhātu viya rūpārammaṇaṃ siyāti codetuṃ vuttaṃ. cakkhuñca paṭicca rūpe ca uppajjati sotaviññāṇanti pañhesu suttābhāvena paṭikkhipitvā anantaruppattiṃ sallakkhento laddhivasena paṭijānāti. taññeva cakkhuviññāṇaṃ  taṃ sotaviññāṇanti yathā paṭhamajavanānantaraṃ dutiyajavanaṃ manoviññāṇabhāvena taññeva hoti, kiṃ te tathā etampi dvayaṃ ekamevāti pucchati. iminā nayena sabbavāresu attho veditabbo. naccati gāyatītiādivacanaṃ  ārammaṇasamodhāne lahuparivattitāya vokiṇṇabhāvaṃ dīpeti, na anantarapaccayataṃ, tasmā asādhakanti.
anantarapaccayakathāvaṇṇanā.
4. ariyarūpakathāvaṇṇanā
698-699. idāni ariyarūpakathā nāma hoti. tattha sammāvācākammantā rūpaṃ, tañca kho ‘‘sabbaṃ rūpaṃ cattāri ca mahābhūtāni catunnañca mahābhūtānaṃ upādāyarūpa’’nti (ma॰ ni॰ 3.67) vacanato upādāyarūpanti yesaṃ laddhi, seyyathāpi uttarāpathakānaṃ; te sandhāya ariyarūpaṃ mahābhūtānaṃ upādāyāti pucchā  sakavādissa. tattha ariyānaṃ rūpaṃ, ariyaṃ vā rūpanti ariyarūpaṃ. āmantāti laddhiyaṃ ṭhatvā paṭiññā itarassa. kusalanti puṭṭho laddhivaseneva paṭijānāti. anāsavapucchādīsupi eseva nayo. yaṃ kiñci rūpanti suttaṃ ṭhapetvā bhūtāni sesarūpassa upādābhāvaṃ dīpeti, na sammāvācākammantānaṃ. tesañhi rūpamattaññeva asiddhaṃ, kuto upādārūpatā; tasmā asādhakanti.
ariyarūpakathāvaṇṇanā.
5. añño anusayotikathāvaṇṇanā
700-701. idāni añño anusayotikathā nāma hoti. tattha yasmā puthujjano kusalābyākate citte vattamāne sānusayoti vattabbo, na pariyuṭṭhitoti tasmā añño anusayo, aññaṃ pariyuṭṭhānanti  yesaṃ laddhi, seyyathāpi andhakānaṃ; te sandhāya añño kāmarāgānusayoti pucchā sakavādissa paṭiññā itarassa. sesaṃ heṭṭhā anusayakathāyaṃ vuttanayeneva veditabbaṃ. sānusayotiādi pana tasmiṃ samaye anusayassa appahīnattā sānusayoti  vattabbataṃ, anuppannattā ca pariyuṭṭhitoti avattabbataṃ dīpeti, na anusayapariyuṭṭhānānaṃ aññattaṃ, tasmā asādhakanti.
añño anusayotikathāvaṇṇanā.
6. pariyuṭṭhānaṃ cittavippayuttantikathāvaṇṇanā
702. idāni pariyuṭṭhānaṃ cittavippayuttantikathā nāma hoti. tattha yasmā aniccādito manasikarotopi rāgādayo uppajjanti. vuttampi cetaṃ – ‘‘appekadā, bho bhāradvāja, asubhato manasikarissāmīti subhatova manasikarotī’’ti (saṃ॰ ni॰ 4.127). tasmā pariyuṭṭhānaṃ cittavippayuttanti yesaṃ laddhi, seyyathāpi andhakānaṃyeva; te sandhāya pucchā sakavādissa, paṭiññā itarassa. sesamettha uttānatthamevāti.
pariyuṭṭhānaṃ cittavippayuttantikathāvaṇṇanā.
7. pariyāpannakathāvaṇṇanā
703-705. idāni  pariyāpannakathā nāma hoti. tattha yasmā kāmarāgo kāmadhātuṃ anuseti, kāmadhātupariyāpannoti ca vuccati, tasmā rūparāgārūparāgāpi rūpadhātuarūpadhātuyo anusenti. rūpadhātuarūpadhātupariyāpannāyeva ca nāma hontīti yesaṃ laddhi, seyyathāpi andhakānañceva sammitiyānañca; te sandhāya rūparāgoti pucchā sakavādissa, paṭiññā itarassa. tattha anusetīti yathā kāmarāgo kāmavitakkasaṅkhātaṃ kāmadhātuṃ sahajātavasena anuseti, kiṃ te evaṃ rūparāgo rūpadhātunti pucchati. pariyāpannoti yathā ca so tividhāya kāmadhātuyā kilesakāmavasena pariyāpannattā kāmadhātupariyāpanno, kiṃ te evaṃ rūparāgopi rūpadhātupariyāpannoti pucchati. itaro panassa adhippāyaṃ asallakkhento kevalaṃ laddhivasena āmantāti  paṭijānāti. atha naṃ tamatthaṃ sallakkhāpetuṃ kusalavipākakiriyasaṅkhātehi samāpattesiyādīhi saṃsanditvā pucchituṃ samāpattesiyotiādimāha. sesamettha yathāpāḷimeva niyyāti. nanu kāmarāgotiādivacanampi kāmarāgasseva kāmadhātuyaṃ anusayabhāvaṃ pariyāpannatañca dīpeti, na itaresaṃ itaradhātūsūti.
pariyāpannakathāvaṇṇanā.
8. abyākatakathāvaṇṇanā
706-708. idāni abyākatakathā nāma hoti. tattha vipākakiriyarūpanibbānasaṅkhātaṃ catubbidhaṃ abyākataṃ avipākattā abyākatanti vuttaṃ. diṭṭhigataṃ ‘‘sassato lokoti kho, vaccha, abyākatameta’’nti (saṃ॰ ni॰ 4.416 thokaṃ visadisaṃ) sassatādibhāvena akathitattā. yesaṃ pana imaṃ vibhāgaṃ aggahetvā purimābyākataṃ viya diṭṭhigatampi abyākatanti laddhi, seyyathāpi andhakānañceva uttarāpathakānañca; tesaṃ taṃ vibhāgaṃ dassetuṃ diṭṭhigataṃ abyākatanti pucchā sakavādissa, paṭiññā itarassa. sesamettha yathāpāḷimeva niyyātīti.
abyākatakathāvaṇṇanā.
9. apariyāpannakathāvaṇṇanā
709-710. idāni  apariyāpannakathā nāma hoti. tattha yasmā puthujjano jhānalābhī kāmesu vītarāgoti vattabbo hoti, na pana vigatadiṭṭhikoti, tasmā diṭṭhigataṃ apariyāpannanti yesaṃ laddhi, seyyathāpi pubbaseliyānaṃ; te sandhāya pucchā sakavādissa, paṭiññā itarassa. sesamettha yathāpāḷimeva niyyātīti.
apariyāpannakathāvaṇṇanā.
cuddasamo vaggo.
15. pannarasamavaggo
1. paccayatākathāvaṇṇanā
711-717. idāni  paccayatākathā nāma hoti. tattha yo dhammo hetupaccayena paccayo, so yesaṃ hetupaccayena paccayo, tesaññeva yasmā ārammaṇānantarasamanantarapaccayena paccayo na hoti, yo vā ārammaṇapaccayena paccayo, so yasmā tesaṃyeva anantarasamanantarapaccayena paccayo na hoti, tasmā paccayatā vavatthitāti yesaṃ laddhi, seyyathāpi mahāsaṅghikānaṃ; te sandhāya pucchā sakavādissa, paṭiññā itarassa. sesamettha yathāpāḷimeva niyyātīti.
paccayatākathāvaṇṇanā.
2. aññamaññapaccayakathāvaṇṇanā
718-719. idāni aññamaññapaccayakathā nāma hoti. tattha yesaṃ samaye ‘‘avijjāpaccayā saṅkhārā’’ti ayameva tanti, ‘‘saṅkhārapaccayāpi avijjā’’ti ayaṃ natthi, tasmā avijjāva saṅkhārānaṃ paccayo, na pana saṅkhārā avijjāyāti laddhi, seyyathāpi mahāsaṅghikānaṃ; te sandhāya avijjāsaṅkhārādīnaṃ aññamaññapaccayatāpi atthīti dassetuṃ pucchā sakavādissa, paṭiññā itarassa. avijjā saṅkhārenāti ettha apuññābhisaṅkhārova gahito. tasmā saṅkhārapaccayāpi avijjāti ettha sahajātaaññamaññaatthiavigatasampayuttavasena paccayatā veditabbā. upādānapaccayāpi taṇhāti ettha ṭhapetvā kāmupādānaṃ sesāni tīṇi upādānāni avijjāya saṅkhārā viya taṇhāya paccayā hontīti veditabbāni. sesaṃ  yathāpāḷimeva niyyāti. jarāmaraṇapaccayāti pucchā paravādissa, nāmarūpaṃ viññāṇapaccayāti sakavādissāti.
aññamaññapaccayakathāvaṇṇanā.
3. addhākathāvaṇṇanā
720-721. idāni  addhākathā nāma hoti. tattha ‘‘tīṇimāni, bhikkhave, kathāvatthūnī’’ti (a॰ ni॰ 3.68) suttaṃ nissāya kālasaṅkhāto addhā nāma parinipphanno atthīti yesaṃ laddhi; tesaṃ ‘‘addhā nāma koci parinipphanno natthi aññatra kālapaññattimattā. rūpādayo pana khandhāva parinipphannā’’ti vibhāgaṃ dassetuṃ addhā parinipphannoti pucchā sakavādissa, paṭiññā itarassa. atha naṃ ‘‘sace so parinipphanno, rūpādīsu anena aññatarena bhavitabba’’nti codetuṃ rūpantiādimāha. itaro paṭikkhipati. sesaṃ yathāpāḷimeva niyyātīti.
addhākathāvaṇṇanā.
4. khaṇalayamuhuttakathāvaṇṇanā
722-723. khaṇalayamuhuttakathāsupi eseva nayo. sabbepi hete khaṇādayo addhāpariyāyā evāti.
khaṇalayamuhuttakathāvaṇṇanā.
5. āsavakathāvaṇṇanā
724-725. idāni āsavakathā nāma hoti. tattha yasmā catūhi āsavehi uttari añño āsavo nāma natthi, yena cattāro āsavā  sāsavā siyuṃ, tasmā  cattāro āsavā anāsavāti yesaṃ laddhi, seyyathāpi hetuvādānaṃ; te sandhāya pucchā sakavādissa, paṭiññā itarassa. atha naṃ ‘‘yadi te āsavā anāsavā, evaṃ sante tehi maggādilakkhaṇappattehi bhavitabba’’nti codetuṃ maggotiādimāha. sesamettha uttānatthamevāti.
āsavakathāvaṇṇanā.
6. jarāmaraṇakathāvaṇṇanā
726-727. idāni  jarāmaraṇakathā nāma hoti. tattha jarāmaraṇaṃ nāma aparinipphannattā lokiyanti vā lokuttaranti vā na vattabbaṃ. ‘‘lokiyā dhammā lokuttarā dhammā’’ti hi duke jarāmaraṇaṃ neva lokiyapade, na lokuttarapade niddiṭṭhaṃ. tattha yesaṃ imaṃ lakkhaṇaṃ anādiyitvā lokuttarānaṃ dhammānaṃ jarāmaraṇaṃ lokuttaranti laddhi, seyyathāpi mahāsaṅghikānaṃ, te sandhāya pucchā sakavādissa, paṭiññā itarassa. sesamettha yathāpāḷimeva niyyātīti.
jarāmaraṇakathāvaṇṇanā.
7. saññāvedayitakathāvaṇṇanā
728-729. idāni saññāvedayitakathā nāma hoti. tattha saññāvedayitanirodhasamāpatti nāma na koci dhammo, catunnaṃ pana khandhānaṃ nirodho. iti sā neva lokiyā na lokuttarā. yasmā pana lokiyā na hoti, tasmā lokuttarāti yesaṃ laddhi, seyyathāpi hetuvādānaṃyeva; te sandhāya pucchā sakavādissa, paṭiññā itarassa. sesaṃ purimakathāsadisamevāti.
saññāvedayitakathāvaṇṇanā.
8. dutiyasaññāvedayitakathāvaṇṇanā
730-731. idāni  yasmā sā lokuttarā na hoti, tasmā lokiyāti yesaṃ laddhi, seyyathāpi hetuvādānaṃ, te sandhāya pucchā sakavādissa, paṭiññā itarassa. sesaṃ purimasadisamevāti.
dutiyasaññāvedayitakathāvaṇṇanā.
9. tatiyasaññāvedayitakathāvaṇṇanā
732. idāni  yasmā ‘‘asuko maraṇadhammo, asuko na maraṇadhammo’’ti sattānaṃ maraṇadhammatāya niyāmo natthīti saññāvedayitanirodhaṃ samāpannopi kālaṃ kareyyāti yesaṃ laddhi, seyyathāpi rājagirikānaṃ; tesaṃ samāpannāyapi maraṇadhammatāya maraṇasamayañca amaraṇasamayañca dassetuṃ pucchā sakavādissa, paṭiññā itarassa. atha naṃ yasmā kālaṃ karontassa nāma maraṇantikehi phassādīhi bhavitabbaṃ, tasmā tenākārena codetuṃ atthītiādimāha.
aphassakassa kālakiriyātiādīni puṭṭho sesasatte sandhāya paṭikkhipati visaṃ kameyyātiādīni puṭṭho samāpattiānubhāvaṃ sandhāya paṭikkhipati. dutiyavāre sarīrapakatiṃ sandhāya paṭijānāti. evaṃ sante pana samāpattiānubhāvo nāma na hoti, teneva na nirodhasamāpannoti anuyuñjati.
733-734. na kālaṃ kareyyāti pucchā paravādissa. atthi so niyāmoti paravādissa pañhe pana yasmā evarūpo niyāmo nāma natthi, tasmā paṭikkhipati. cakkhuviññāṇasamaṅgītiādi sakavādinā ‘‘niyāme asantepi maraṇasamayeneva marati, nāsamayenā’’ti dassetuṃ vuttaṃ. tatrāyamadhippāyo – yadi niyāmābhāvena kālakiriyā bhaveyya, cakkhuviññāṇasamaṅginopi bhaveyya. tato ‘‘pañcahi viññāṇehi na cavati, na upapajjatī’’ti  suttavirodho siyā. yathā pana cakkhuviññāṇasamaṅgissa kālakiriyā na hoti, tathā nirodhasamāpannassāpīti.
tatiyasaññāvedayitakathāvaṇṇanā.
10. asaññasattupikākathāvaṇṇanā
735. idāni  asaññasattupikākathā nāma hoti. tattha saññāvirāgavasena pavattabhāvanā asaññasamāpattipi nirodhasamāpattipi saññāvedayitanirodhasamāpatti nāma. iti dve  saññāvedayitanirodhasamāpattiyo lokiyā ca lokuttarā ca. tattha lokiyā puthujjanassa asaññasattupikā hoti, lokuttarā ariyānaṃ, sā ca nāsaññasattupikā. imaṃ pana vibhāgaṃ akatvā avisesena saññāvedayitanirodhasamāpatti asaññasattupikāti yesaṃ laddhi, seyyathāpi hetuvādānaṃ; te sandhāya pucchā sakavādissa, paṭiññā itarassa. atha naṃ yasmā asaññasamāpattiṃ samāpannassa alobhādayo atthi, na nirodhasamāpattiṃ, tasmā tesaṃ vasena codetuṃ atthītiādimāha.
736. idhāpi asaññīti pañhe idha saññāvirāgavasena samāpannattā asaññitā anuññātā, tatrāpi asaññasatteneva. tasmā imaṃ paṭiññaṃ gahetvā laddhiṃ patiṭṭhapentena chalena patiṭṭhāpitā hoti. idha vā nirodhasamāpattiṃ sandhāya asaññitā anuññātā. tatrāpi ito cutassa anāgāmino nirodhasamāpattimeva tasmāpi imāya paṭiññāya patiṭṭhāpitā laddhi appatiṭṭhitāyevāti.
asaññasattupikākathāvaṇṇanā.
11. kammūpacayakathāvaṇṇanā
737. idāni kammūpacayakathā nāma hoti. tattha yesaṃ kammūpacayo  nāma kammato añño cittavippayutto abyākato anārammaṇoti laddhi, seyyathāpi andhakānañceva sammitiyānañca; te sandhāya aññaṃ kammanti pucchā sakavādissa, paṭiññā itarassa. atha naṃ ‘‘yadi kammato añño kammūpacayo, phassāditopi aññena phassūpacayādinā bhavitabba’’nti codetuṃ añño phassotiādimāha. itaro laddhiyā abhāvena paṭikkhipati.
738-739. kammena  sahajātoti pañhesu cittavippayuttaṃ sandhāya paṭikkhipati, cittasampayuttaṃ sandhāya paṭijānāti. kusaloti pañhesupi cittavippayuttaṃ sandhāya paṭijānāti. parato akusalotipañhesupi eseva nayo.
740. sārammaṇoti  puṭṭho pana ekantaṃ anārammaṇameva icchati, tasmā paṭikkhipati. cittaṃ bhijjamānanti yadā cittaṃ bhijjamānaṃ hoti, tadā kammaṃ bhijjatīti attho. bhummatthe vā paccattaṃ, citte bhijjamāneti attho. ayameva vā pāṭho. tattha yasmā sampayutto bhijjati, vippayutto na bhijjati, tasmā paṭijānāti ceva paṭikkhipati ca.
741. kammamhi kammūpacayoti kamme sati kammūpacayo, kamme vā patiṭṭhite kammūpacayo, kammūpacayatova vipāko nibbattati. tasmiṃ pana kamme niruddhe yāva aṃkuruppādā bījaṃ viya yāva vipākuppādā kammūpacayo tiṭṭhatītissa laddhi, tasmā paṭijānāti. taññeva kammaṃ, so kammūpacayo, so kammavipākoti yasmā kammamhi kammūpacayo, so ca yāva vipākuppādā tiṭṭhatītissa laddhi, tasmā naṃ tesaṃ tiṇṇampi ekattaṃ pucchati vipāko sārammaṇoti idaṃ vipāko viya vipākadhammadhammopi ārammaṇapaṭibaddhoyevāti codanatthaṃ pucchati. itaro pana laddhivasenekaṃ paṭijānāti, ekaṃ paṭikkhipati. paṭilomepi eseva nayo. sesamettha yathāpāḷimeva niyyātīti.
kammūpacayakathāvaṇṇanā.
pannarasamo vaggo.
tatiyapaṇṇāsako samatto.
16. soḷasamavaggo
1. niggahakathāvaṇṇanā
743-744. idāni  niggahakathā nāma hoti. tattha ye loke balappattā vasībhūtā, te yadi parassa cittaṃ niggaṇhituṃ na sakkuṇeyyuṃ, kā tesaṃ balappatti, ko vasībhāvo. balappattiyā pana vasībhāvena ca addhā te parassa cittaṃ niggaṇhantīti yesaṃ laddhi, seyyathāpi mahāsaṅghikānaṃ; te sandhāya paro parassāti pucchā sakavādissa, paṭiññā itarassa. tattha  niggaṇhātīti saṃkilesāpattito nivāreti. sesamettha yathāpāḷimeva niyyātīti. paggahakathāyapi eseva nayo.
niggahakathāvaṇṇanā.
3. sukhānuppadānakathāvaṇṇanā
747-748. idāni sukhānuppadānakathā nāma hoti. tattha ‘‘bahūnaṃ vata no bhagavā sukhadhammānaṃ upahattā’’ti (ma॰ ni॰ 2.148) suttaṃ nissāya paro parassa sukhaṃ anuppadetīti yesaṃ laddhi, seyyathāpi hetuvādānaṃ; te sandhāya pucchā sakavādissa, paṭiññā itarassa. dukkhaṃ anuppadetīti puṭṭho pana tādisaṃ suttapadaṃ apassanto paṭikkhipati. attano sukhantiādipañhe yaṃ  attano parassa vā, taṃ anuppadātuṃ na sakkā. yaṃ tasseva, kiṃ tattha anuppadānaṃ nāmāti paṭikkhipati. nevattanotiādipañhe pana yaṃ evarūpaṃ, na taṃ anuppadinnaṃ nāma bhavitumarahatīti laddhiyāpaṭijānāti. no ca vata retitādisassa sukhassa abhāvā vuttaṃ. sukhadhammānaṃ upahattātivacanaṃ bhagavato paresaṃ sukhuppattiyā paccayabhāvaṃ dīpeti, na annādīnaṃ viya sukhassa anuppadānaṃ, tasmā asādhakanti.
sukhānuppadānakathāvaṇṇanā.
4. adhigayhamanasikārakathāvaṇṇanā
749-753. idāni  adhigayha manasikārakathā nāma hoti. tattha duvidho manasikāro nayato ca ārammaṇato ca. tattha ekasaṅkhārassāpi aniccatāya diṭṭhāya sabbe saṅkhārā aniccāti avasesesu nayato manasikāro hoti. atīte pana saṅkhāre manasikaronto na anāgate manasikātuṃ sakkoti. atītādīsu aññataraṃ manasikaroto ārammaṇato manasikāro hoti. tattha paccuppanne manasikaronto yena cittena te manasikaroti, taṃ paccuppannakkhaṇe manasikātuṃ na sakkoti. tattha yesaṃ ‘‘sabbe saṅkhārā aniccā’’tiādivacanaṃ nissāya ‘‘manasikaronto nāma adhigayha adhigaṇhitvā saṅgaṇhitvā sabbe saṅkhāre ekato manasikarotī’’ti laddhi, seyyathāpi pubbaseliyāparaseliyānaṃ; te sandhāya pucchā sakavādissa, paṭiññā itarassa.
atha naṃ yasmā sabbe ekato manasikarontena yena cittena te manasikaroti, tampi manasikātabbaṃ hoti. tasmā taṃcittatāya codetuṃ tena cittenāti āha. itaro ārammaṇaṃ katvā na sakkā jānitunti sandhāya paṭikkhipati. evaṃlakkhaṇaṃ cittanti ñātattā pana tampi cittaṃ ñātameva hotīti sandhāya paṭijānāti. atha vā taññeva tassa ārammaṇaṃ na hotīti paṭikkhipati. ‘‘sabbe saṅkhārā aniccā, yadā paññāya passatī’’tiādīni nissāya uppannaladdhivasena  paṭijānāti. sesapañhadvayepi eseva nayo. tena phassenātiādīsu pana tathārūpaṃ suttaṃ apassanto paṭikkhipateva. atītādipañhesu heṭṭhā vuttanayeneva paṭikkhepapaṭiññā veditabbā. sesaṃ yathāpāḷimeva niyyātīti. sabbe saṅkhārātiādivacanaṃ nayato dassanaṃ sandhāya vuttaṃ, na ekakkhaṇe ārammaṇato, tasmā asādhakanti.
adhigayhamanasikārakathāvaṇṇanā.
5. rūpaṃ hetūtikathāvaṇṇanā
754-756. idāni rūpaṃ hetūti kathānāma hoti. tattha hetūti kusalamūlādino hetuhetussāpi nāmaṃ, yassa kassaci paccayassāpi. imaṃ  pana vibhāgaṃ akatvā ‘‘cattāro mahābhūtā hetū’’ti vacanamattaṃ nissāya aviseseneva rūpaṃ hetūti yesaṃ laddhi, seyyathāpi uttarāpathakānaṃ; te sandhāya pucchā sakavādissa, paṭiññā itarassa. alobho hetūti kiṃ te rūpaṃ alobhasaṅkhāto hetūti pucchati, itaro paṭikkhipati. sesesupi eseva nayo. mahābhūtā upādāyarūpānaṃ upādāyahetūti ettha paccayaṭṭhena hetubhāvo vutto, na mūlaṭṭhena, tasmā asādhakanti.
rūpaṃ hetūtikathāvaṇṇanā.
757-759. sahetukakathāyampi  imināva nayena attho veditabboti.
rūpaṃ sahetukantikathāvaṇṇanā.
7. rūpaṃ kusalākusalantikathāvaṇṇanā
760-764. idāni rūpaṃ kusalākusalantikathā nāma hoti. tattha ‘‘kāyakammaṃ vacīkammaṃ kusalampi akusalampī’’tivacanaṃ  nissāya kāyavacīkammasaṅkhātaṃ kāyaviññattivacīviññattirūpaṃ kusalampi akusalampīti yesaṃ laddhi, seyyathāpi mahisāsakānañceva sammitiyānañca; te sandhāya rūpaṃ kusalanti pucchā sakavādissa paṭiññā itarassa. atha naṃ ‘‘yadi te rūpaṃ kusalaṃ, evaṃvidhena anena bhavitabba’’nti codetuṃ sārammaṇanti ādimāha. parato akusalapañhepi eseva nayo. sesamettha uttānatthamevāti.
rūpaṃ kusalākusalantikathāvaṇṇanā.
8. rūpaṃ vipākotikathāvaṇṇanā
765-767. idāni rūpaṃ vipākotikathā nāma hoti. tattha yaṃ kammassa katattā uppannā cittacetasikā viya kammassa katattā uppannaṃ taṃ rūpampi vipākoti yesaṃ laddhi, seyyathāpi andhakānañceva sammitiyānañca; te  sandhāya pucchā sakavādissa, paṭiññā itarassa. atha naṃ ‘‘yadi te rūpaṃ vipāko, evaṃvidhena anena bhavitabba’’nti codetuṃ sukhavedanīyantiādimāha. sesaṃ yathāpāḷimeva niyyātīti.
rūpaṃ vipākotikathāvaṇṇanā.
9. rūpaṃ rūpāvacarārūpāvacarantikathāvaṇṇanā
768-770. idāni  rūpaṃ rūpāvacarārūpāvacarantikathā nāma hoti. tattha yaṃ kāmāvacarakammassa katattā rūpaṃ, taṃ yasmā kāmāvacaraṃ, tasmā rūpāvacarārūpāvacarakammānampi katattā rūpena rūpāvacarārūpāvacarena bhavitabbanti  yesaṃ laddhi, seyyathāpi andhakānaṃ; te sandhāya atthi rūpaṃ rūpāvacarārūpāvacaranti pucchā sakavādissa, paṭiññā itarassa. sesamettha heṭṭhā vuttanayamevāti.
rūpaṃ rūpāvacarārūpāvacarantikathāvaṇṇanā.
10. rūpārūpadhātupariyāpannakathāvaṇṇanā
771-775. idāni rūparāgo rūpadhātupariyāpanno arūparāgo arūpadhātupariyāpannoti kathā nāma hoti. tattha yasmā kāmarāgo kāmadhātupariyāpanno, tasmā rūparāgārūparāgehipi rūpadhātuarūpadhātupariyāpannehi bhavitabbanti yesaṃ laddhi, seyyathāpi andhakānaṃ, te sandhāya pucchā sakavādissa, paṭiññā itarassa. sesaṃ heṭṭhā vuttanayeneva veditabbaṃ. kevalañhi tattha ‘‘rūpadhātuṃ anuseti, arūpadhātuṃ anusetī’’ti padaṃ viseso. sā ca laddhi andhakānañceva sammitiyānañca. ayaṃ andhakānaṃyevāti.
rūparāgo rūpadhātupariyāpanno arūparāgo arūpadhātupariyāpannotikathāvaṇṇanā.
rūpārūpadhātupariyāpannakathāvaṇṇanā.
soḷasamo vaggo.
17. sattarasamavaggo
1. atthi arahato puññūpacayakathāvaṇṇanā
776-779. idāni  atthi arahato puññūpacayotikathā nāma hoti. tattha yesaṃ arahato dānasaṃvibhāgacetiyavandanādīni kammāni disvā atthi arahato puññūpacayoti laddhi, seyyathāpi andhakānaṃ; te sandhāya pucchā sakavādissa, paṭiññā itarassa. atha naṃ ‘‘arahā nāma pahīnapuññapāpo, so yadi puññaṃ kareyya, pāpampi kareyyā’’ti codetuṃ apuññūpacayoti āha. itaro pāṇātipātādikiriyaṃ apassanto paṭikkhipati. puññābhisaṅkhārantiādīsu bhavagāmikammaṃ arahato natthīti paṭikkhipati. dānaṃ dadeyyātiādīsu kiriyacittena dānādipavattisabbhāvato sakavādī paṭijānāti. itaro cittaṃ anādiyitvā kiriyāpavattimattadassaneneva laddhiṃ patiṭṭhapeti. sā pana ayoniso patiṭṭhāpitattā appatiṭṭhāpitā hotīti.
atthi arahato puññūpacayotikathāvaṇṇanā.
2. natthi arahato akālamaccūtikathāvaṇṇanā
780. idāni natthi arahato akālamaccūtikathā nāma hoti. tattha ‘‘nāhaṃ, bhikkhave, sañcetanikānaṃ kammānaṃ katānaṃ upacitānaṃ apaṭisaṃveditvā byantībhāvaṃ vadāmī’’ti (a॰ ni॰ 10.217) suttassa atthaṃ ayoniso gahetvā ‘‘arahatā nāma  sabbakammavipākaṃ paṭisaṃvedayitvāva parinibbāyitabbaṃ, tasmā natthi, arahato akālamaccū’’ti yesaṃ laddhi, seyyathāpi rājagirikānañceva siddhatthikānañca; te sandhāya pucchā sakavādissa, paṭiññā itarassa. atha naṃ ‘‘sace tassa natthi akālamaccu, arahantaghātakena nāma na bhavitabba’’nti  codetuṃ natthi arahantaghātakoti āha. itaro ānantariyakammassa ceva tādisānañca puggalānaṃ sabbhāvato paṭikkhipati.
781. visaṃ na kameyyāti pañhe ‘‘yāva pubbe katakammaṃ parikkhayaṃ na gacchati, tāva na kamatī’’ti laddhiyā paṭikkhipati. sesamettha yathāpāḷimeva niyyāti.
782. nāhaṃ,  bhikkhaveti suttaṃ idaṃ sandhāya vuttaṃ – sañcetanikānaṃ kammānaṃ katānaṃ vipākaṃ apaṭisaṃveditvā avinditvā ananubhavitvā byantībhāvaṃ tesaṃ kammānaṃ parivaṭumaparicchinnabhāvaṃ na vadāmi, tañca kho diṭṭhadhammavedanīyānaṃ diṭṭheva dhamme, na tato paraṃ, upapajjavedanīyānaṃ anantaraṃ upapattiṃ upapajjitvāva na tato paraṃ, aparāpariyavedanīyānaṃ yadā vipākokāsaṃ labhanti, tathārūpe aparāpare vā pariyāye. evaṃ sabbathāpi saṃsārapavatte sati laddhavipākavāre kamme na vijjateso jagatippadeso, yatthaṭṭhito mucceyya pāpakammāti. evaṃ sante yadetaṃ ‘‘aladdhavipākavārampi kammaṃ avassaṃ arahato paṭisaṃveditabba’’nti kappanāvasena ‘‘natthi arahato akālamaccū’’ti laddhipatiṭṭhāpanaṃ kataṃ, taṃ dukkaṭamevāti.
natthi arahato akālamaccūtikathāvaṇṇanā.
3. sabbamidaṃ kammatotikathāvaṇṇanā
783. idāni sabbamidaṃ kammatotikathā nāma hoti. tattha ‘‘kammunā vattati loko’’ti suttaṃ nissāya ‘‘sabbamidaṃ kammakilesavipākavaṭṭaṃ kammatova hotī’’ti yesaṃ laddhi, seyyathāpi rājagirikānañceva siddhatthikānañca; te sandhāya sabbamidanti pucchā sakavādissa, paṭiññā itarassa. atha naṃ ‘‘evaṃ sante kammampi kammato āpajjatī’’ti codetuṃ kammampi kammatoti āha. itaro yadi kammampi kammatova nāma taṃ kammaṃ vipākoyeva siyāti paṭikkhipati. pubbekatahetūti ‘‘yadi sabbamidaṃ kammato, pubbekatahetunā tena bhavitabba’’nti codetuṃ pucchati, itaro pubbekatahetuvādabhayena paṭikkhipati.
784. kammavipākatoti  ‘‘yadi sabbamidaṃ kammato, yaṃ atītabhave pavattassa hetubhūtaṃ kammaṃ, tampi purimatare bhave kammatoti kammavipāko sampajjati, tena te sabbamidaṃ kammavipākato āpajjatī’’ti codetuṃ pucchati. itaro bījato aṃkurasseva paccuppannapavattassa kammato nibbattiṃ sandhāya paṭikkhipati. dutiyaṃ puṭṭho tassāpi kammassa bījassa purimabījato viya  purimakammato pavattattā paṭijānāti. pāṇaṃ haneyyātiādi ‘‘yadi sabbaṃ kammavipākato, pāṇātipātādīni kammavipākeneva kareyyā’’ti codetuṃ vuttaṃ. itaro dussīlyacetanāpi purimakammanibbattā ekena pariyāyena vipākoyevāti laddhiyā paṭijānāti. atha naṃ ‘‘yadi te pāṇātipāto kammavipākato nibbattati, pāṇātipāto viya vipākopi saphalo āpajjatī’’ti codetuṃ saphaloti āha. itaro pāṇātipātassa nirayasaṃvattanikādibhāvato saphalataṃ passanto paṭijānāti. kammavipākassa pana idaṃ nāma phalanti vuttaṭṭhānaṃ apassanto paṭikkhipati. adinnādānādīsupi eseva nayo. gilānapaccayabhesajjaparikkhāro saphaloti deyyadhammavasena dānaphalaṃ pucchati. kammunā vattatīti suttaṃ ‘‘natthi kamma’’nti akammavāditaṃ paṭikkhipitvā ‘‘atthi kamma’’nti kammavāditaṃ kammassakataṃ dīpeti. na sabbasseva kammato nibbattiṃ, tasmā asādhakanti.
sabbamidaṃ kammatotikathāvaṇṇanā.
4. indriyabaddhakathāvaṇṇanā
786-787. idāni  indriyabaddhakathā nāma hoti. tattha duvidhaṃ dukkhaṃ – indriyabaddhaṃ, anindriyabaddhañca. indriyabaddhaṃ dukkhavatthutāya dukkhaṃ, anindriyabaddhaṃ udayabbayapaṭipīḷanaṭṭhena ‘‘yadaniccaṃ taṃ dukkha’’nti saṅgahitattā dukkhaṃ. imaṃ vibhāgaṃ aggahetvā ‘‘yassa pariññāya bhagavati brahmacariyaṃ vussati, taṃ indriyabaddhameva dukkhaṃ, na itara’’nti yesaṃ laddhi, seyyathāpi hetuvādānaṃ, tesaṃ itarassāpi dukkhabhāvaṃ dassetuṃ indriyabaddhaññevāti pucchā sakavādissa, paṭiññā itarassa. atha naṃ ‘‘yasmā bhagavatā ‘yadaniccaṃ taṃ dukkha’nti vuttaṃ, tasmā indriyabaddheneva tena aniccena bhavitabba’’nti codetuṃ indriyabaddhaññeva aniccantiādimāha. nanu  anindriyabaddhaṃ aniccanti nanu pathavīpabbatapāsāṇādi anindriyabaddhampi aniccanti attho.
788. na vattabbaṃ indriyabaddhaññeva dukkhanti pañhe āmantāti paṭiññā sakavādissa. anindriyabaddhañhi dukkhadomanassānaṃ ārammaṇaṃ hoti. uṇhakālasmiñhi aggi sītakāle ca vāto dukkhassa ārammaṇaṃ, niccampi  bhogavināsādayo domanassassa. tasmā vināpi aniccaṭṭhena anindriyabaddhaṃ dukkhanti vattabbaṃ. kammakilesehi pana anibbattattā dukkhaṃ ariyasaccanti na vattabbaṃ, tathā maggena apariññeyyattā. yasmā pana tiṇakaṭṭhādinirodho vā utubījādinirodho vā dukkhanirodhaṃ ariyasaccaṃ nāma na hoti, tasmā indriyabaddhaṃ dukkhañceva ariyasaccañca, itaraṃ pana dukkhamevāti idaṃ nānattaṃ dassetuṃ paṭijānāti. yathā indriyabaddhassātiādivacanaṃ indriyabaddhassa pariññāya brahmacariyavāsaṃ pariññātassa puna anuppattiṃ dīpeti. tenevettha sakavādinā paṭikkhepo kato. ‘‘yadaniccaṃ taṃ dukkha’’nti vacanena pana saṅgahitassa anindriyabaddhassa dukkhabhāvaṃ paṭisedhetuṃ na sakkāti, tasmā asādhakanti.
indriyabaddhakathāvaṇṇanā.
5. ṭhapetvā ariyamaggantikathāvaṇṇanā
789-790. idāni  ṭhapetvā ariyamaggantikathā nāma hoti. tattha ‘‘yasmā ariyamaggo ‘dukkhanirodhagāminipaṭipadā’ti vutto, tasmā ṭhapetvā ariyamaggaṃ avasesā saṅkhārā dukkhā’’ti yesaṃ laddhi, seyyathāpi hetuvādānaṃ; te sandhāya pucchā sakavādissa, paṭiññā itarassa. atha naṃ ‘‘yadi evaṃ samudayassāpi dukkhabhāvo āpajjatī’’ti codetuṃ dukkhasamudayopīti āha. itaro hetulakkhaṇaṃ sandhāya paṭikkhipati. puna puṭṭho pavattapariyāpannabhāvaṃ sandhāya paṭijānāti. tīṇevāti pañhesu suttavirodhabhayena paṭikkhipati, laddhivasena paṭijānāti. sesamettha uttānatthamevāti.
ṭhapetvā ariyamaggantikathāvaṇṇanā.
6. na vattabbaṃ saṅgho dakkhiṇaṃ paṭiggaṇhātītikathāvaṇṇanā
791-792. idāni  na vattabbaṃ saṅgho dakkhiṇaṃ paṭiggaṇhātītikathā nāma hoti. tattha ‘‘paramatthato maggaphalāneva saṅgho, maggaphalehi añño  saṅgho nāma natthi, maggaphalāni ca na kiñci paṭiggaṇhanti, tasmā na vattabbaṃ saṅgho dakkhiṇaṃ paṭiggaṇhātī’’ti yesaṃ laddhi, seyyathāpi etarahi mahāpuññavādīsaṅkhātānaṃ vetullakānaṃ; te sandhāya na vattabbanti pucchā sakavādissa, paṭiññā itarassa. atha naṃ ‘‘yadi saṅgho na paṭiggaṇheyya, na naṃ satthā āhuneyyātiādīhi thomeyyā’’ti codetuṃ nanu saṅgho āhuneyyotiādimāha. saṅghassa dānaṃ dentīti ‘‘ye te saṅghassa denti, te paṭiggāhakesu asati kassa dadeyyu’’nti codanatthaṃ vuttaṃ. āhutiṃ jātavedo vāti suttaṃ parasamayato āgataṃ. tattha mahāmeghanti meghavuṭṭhiṃ sandhāya vuttaṃ. vuṭṭhiñhi medanī paṭiggaṇhāti, na meghameva. maggo paṭiggaṇhātīti ‘‘maggaphalāni saṅgho’’ti laddhiyā  vadati, na ca maggaphalāneva saṅgho. maggaphalapātubhāvaparisuddhe pana khandhe upādāya paññattā aṭṭha puggalā saṅgho, tasmā asādhakametanti.
na vattabbaṃ saṅgho dakkhiṇaṃ paṭiggaṇhātītikathāvaṇṇanā.
7. na vattabbaṃ saṅgho dakkhiṇaṃ visodhetītikathāvaṇṇanā
793-794. idāni na vattabbaṃ saṅgho dakkhiṇaṃ visodhetītikathā nāma hoti. tattha ‘‘maggaphalāneva saṅgho nāma, na ca tāni dakkhiṇaṃ visodhetuṃ sakkonti, tasmā na vattabbaṃ saṅgho dakkhiṇaṃ visodhetī’’ti yesaṃ laddhi, seyyathāpi tesaññeva; te sandhāya pucchā sakavādissa, paṭiññā itarassa. āhuneyyotiādi ‘‘yadi saṅgho dakkhiṇaṃ visodhetuṃ na sakkuṇeyya, na naṃ satthā evaṃ thomeyyā’’ti dassanatthaṃ vuttaṃ. visodhetīti mahapphalaṃ karoti. saṅghasmiñhi appaṃ dinnaṃ bahu hoti, bahu dinnaṃ bahutaraṃ. dakkhiṇeyyāti dakkhiṇārahā dakkhiṇāya anucchavikā, dakkhiṇaṃ visodhetuṃ samatthāti attho. dakkhiṇaṃ ārādhentīti sampādenti, appamattikāyapi dakkhiṇāya mahantaṃ phalaṃ pāpuṇantīti attho. sesaṃ heṭṭhā vuttanayamevāti.
na vattabbaṃ saṅgho dakkhiṇaṃ visodhetītikathāvaṇṇanā.
8. na vattabbaṃ saṅgho bhuñjatītikathāvaṇṇanā
795-796. idāni  na vattabbaṃ saṅgho bhuñjatītikathā nāma hoti. tatrāpi ‘‘maggaphalāneva saṅgho nāma, na ca tāni kiñci bhuñjanti, tasmā na vattabbaṃ saṅgho bhuñjati, pivati, khādati, sāyatī’’ti  yesaṃ laddhi, seyyathāpi tesaṃyeva; te sandhāya pucchā sakavādissa, paṭiññā itarassa. atha naṃ ‘‘yadi saṅgho na bhuñjeyya, saṅghabhattādikaraṇaṃ niratthakaṃ bhaveyyā’’ti codetuṃ nanu atthi keci saṅghabhattāni karontītiādimāha. gaṇabhojanantiādi ‘‘yadi saṅgho na bhuñjeyya, kassa gaṇabhojanādīni siyu’’nti codanatthaṃ vuttaṃ. aṭṭha pānānīti idampi ‘‘yadi saṅgho na piveyya, kassetāni pānāni satthā anujāneyyā’’ti codanatthaṃ vuttaṃ. sesamidhāpi heṭṭhā vuttanayeneva veditabbanti.
na vattabbaṃ saṅgho bhuñjatītikathāvaṇṇanā.
9. na vattabbaṃ saṅghassa dinnaṃ mahapphalantikathāvaṇṇanā
797-798. idāni na vattabbaṃ saṅghassa dinnaṃ mahapphalantikathā nāma hoti. tatrāpi ‘‘maggaphalāneva saṅgho nāma, na ca sakkā tesaṃ kiñci dātuṃ, na ca tehi paṭiggaṇhituṃ, nāpi tesaṃ dānena koci upakāro ijjhati, tasmā na vattabbaṃ saṅghassa dinnaṃ mahapphala’’nti yesaṃ laddhi, seyyathāpi tesaṃyeva; te sandhāya pucchā sakavādissa, paṭiññā itarassa. āhuneyyotiādi ‘‘yadi saṅghassa dinnaṃ mahapphalaṃ na bhaveyya, na naṃ satthā evaṃ thomeyyā’’ti dassanatthaṃ vuttaṃ. sesaṃ yathāpāḷimeva niyyātīti.
na vattabbaṃ saṅghassa dinnaṃ mahapphalantikathāvaṇṇanā.
10. na vattabbaṃ buddhassa dinnaṃ mahapphalantikathāvaṇṇanā
799. idāni  na vattabbaṃ buddhassa dinnaṃ mahapphalantikathā nāma hoti. tattha ‘‘buddho bhagavā na kiñci paribhuñjati, lokānuvattanatthaṃ pana paribhuñjamānaṃ viya  attānaṃ dasseti, tasmā nirupakārattā na vattabbaṃ tasmiṃ dinnaṃ mahapphala’’nti yesaṃ  laddhi, seyyathāpi tesaṃyeva; te sandhāya pucchā sakavādissa, paṭiññā itarassa. dvipadānaṃ aggotiādi ‘‘manussadussīlepi dānaṃ sahassaguṇaṃ hoti, kimaṅgaṃ pana evarūpe aggapuggale’’ti dassanatthaṃ vuttaṃ. sesamettha yathāpāḷimeva niyyātīti.
na vattabbaṃ buddhassa dinnaṃ mahapphalantikathāvaṇṇanā.
11. dakkhiṇāvisuddhikathāvaṇṇanā
800-801. idāni dakkhiṇāvisuddhikathā nāma hoti. tattha ‘‘yadi paṭiggāhakato dakkhiṇā visujjheyya, mahapphalā bhaveyya. dāyakena dānaṃ dinnaṃ, paṭiggāhakena vipāko nibbattitoti añño aññassa kārako bhaveyya, paraṃkataṃ sukhadukkhaṃ āpajjeyya, añño kareyya, añño paṭisaṃvedeyya. tasmā dāyakatova dānaṃ visujjhati, no paṭiggāhakato, dāyakasseva cittavisuddhi vipākadāyikā hotī’’ti yesaṃ laddhi, seyyathāpi uttarāpathakānaṃ; te sandhāya pucchā sakavādissa, paṭiññā itarassa. āhuneyyātiādi ‘‘yadi paṭiggāhakato dānaṃ na visujjheyya, kimassa āhuneyyādibhāvo kareyyā’’ti dassanatthaṃ vuttaṃ. añño aññassa kārakoti yadi dāyakassa dānacetanā paṭiggāhakena katā bhaveyya, yuttarūpaṃ siyā. tassa pana dānacetanā parisuddhā paṭiggāhakasaṅkhātaṃ vatthuṃ paṭicca mahāvipākaṭṭhena visujjhati, tasmā acodanā esā ‘‘paṭiggāhakato dānaṃ visujjhatī’’ti.
dakkhiṇāvisuddhikathāvaṇṇanā.
sattarasamo vaggo.
18. aṭṭhārasamavaggo
1. manussalokakathāvaṇṇanā
802-803. idāni  manussalokakathā nāma hoti. tattha ‘‘tathāgato loke, jāto loke saṃvaḍḍho, lokaṃ abhibhuyya viharati  anupalitto lokenā’’ti (saṃ॰ ni॰ 3.94) suttaṃ ayoniso gahetvā ‘‘bhagavā tusitabhavane nibbatto tattheva vasati, na manussalokaṃ āgacchati, nimmitarūpamattakaṃ panettha dassetī’’ti yesaṃ laddhi, seyyathāpi etarahi vetullakānaṃyeva, te sandhāya pucchā sakavādissa, paṭiññā itarassa. atha naṃ puṭṭhokāsena ceva suttasādhanena ca saññāpetuṃ nanu atthītiādimāha. loke jātoti paravādī tusitapuraṃ sandhāya vadati. satthārā panetaṃ manussalokaññeva sandhāya lokaṃ vuttaṃ. lokaṃ abhibhuyyāti paravādī manussalokaṃ abhibhavitvāti diṭṭhiyā vadati, satthā pana ārammaṇalokaṃ abhibhavitvā vihāsi. anupalitto lokenāti paravādī manussalokena anupalittataṃva sandhāya vadati, satthā pana lokadhammesu kilesehi anupalitto vihāsi. tasmā asādhakametanti.
manussalokakathāvaṇṇanā.
2. dhammadesanākathāvaṇṇanā
804-806. idāni dhammadesanākathā nāma hoti. tattha ‘‘tusitapure ṭhito bhagavā dhammadesanatthāya abhinimmitaṃ pesesi, tena ceva tassa ca desanaṃ sampaṭicchitvā āyasmatā ānandena dhammo  desito, na buddhena bhagavatā’’ti yesaṃ laddhi, seyyathāpi vetullakānaññeva; te sandhāya pucchā sakavādissa, paṭiññā itarassa. atha naṃ ‘‘yadi tena dhammo desito, sveva satthā bhaveyyā’’ti codetuṃ abhinimmito jinotiādimāha. itaro tathā asampaṭicchanto paṭikkhipati. sesamettha uttānatthamevāti.
dhammadesanākathāvaṇṇanā.
3. karuṇākathāvaṇṇanā
807-808. idāni  karuṇākathā nāma hoti. tattha piyāyitānaṃ vatthūnaṃ vipattiyā sarāgānaṃ rāgavasena karuṇāpatirūpikaṃ pavattiṃ disvā ‘‘rāgova  karuṇā nāma, so ca bhagavato natthi, tasmā natthi buddhassa bhagavato karuṇā’’ti yesaṃ laddhi, seyyathāpi uttarāpathakānaṃ; te sandhāya pucchā sakavādissa, paṭiññā itarassa. atha naṃ ‘‘karuṇā nāmesā nikkilesatāya ceva sattārammaṇatāya ca cetovimuttitāya ca ekādasānisaṃsatāya ca mettādīhi samānajātikā, tasmā yadi bhagavato karuṇā natthi, mettādayopissa na siyu’’nti codanatthaṃ natthi buddhassa bhagavato mettātiādimāha. ākāruṇikoti pañhe tathārūpaṃ vohāraṃ apassanto paṭikkhipati. sesamettha uttānatthamevāti.
karuṇākathāvaṇṇanā.
4. gandhajātakathāvaṇṇanā
809. idāni gandhajātakathā nāma hoti. tattha yesaṃ buddhe bhagavati ayoniso pemavasena ‘‘bhagavato uccārapassāvo aññe gandhajāte ativiya adhigaṇhāti, natthi tato ca sugandhataraṃ gandhajāta’’nti laddhi, seyyathāpi ekaccānaṃ andhakānañceva  uttarāpathakānañca; te sandhāya pucchā sakavādissa, paṭiññā itarassa. sesamettha yathāpāḷimeva niyyātīti.
gandhajātakathāvaṇṇanā.
5. ekamaggakathāvaṇṇanā
810-811. idāni ekamaggakathā nāma hoti. tattha yesaṃ buddhe bhagavati ayoniso pemavaseneva  ‘‘bhagavā sotāpanno hutvā sakadāgāmī, sakadāgāmī hutvā anāgāmī, anāgāmī hutvā arahattaṃ sacchākāsi, ekeneva pana ariyamaggena cattāri phalāni sacchākāsī’’ti laddhi, seyyathāpi tesaññeva; te sandhāya pucchā sakavādissa, paṭiññā itarassa. atha naṃ catūhi phalehi saddhiṃ uppannānaṃ catunnaṃ phassādīnaṃ ekato  samodhānavasena codetuṃ catunnaṃ phassānantiādimāha. sotāpattimaggenātiādi ‘‘kataramaggena sacchikarotī’’ti pucchanatthaṃ vuttaṃ. arahattamaggenāti ca vutte tena sakkāyadiṭṭhiādīnaṃ pahānābhāvavasena codeti. bhagavā sotāpannoti buddhabhūtassa sotāpannabhāvo natthīti paṭikkhipati. parato pañhadvayepi eseva nayo. sesamettha yathāpāḷimeva niyyātīti.
ekamaggakathāvaṇṇanā.
6. jhānasaṅkantikathāvaṇṇanā
813-816. idāni jhānasaṅkantikathā nāma hoti. tattha yesaṃ ‘‘idha, bhikkhave, bhikkhu vivicceva kāmehi paṭhamaṃ jhānaṃ upasampajja viharati, vitakkavicārānaṃ vūpasamā dutiyaṃ jhānaṃ, tatiyaṃ jhānaṃ, catutthaṃ jhānaṃ upasampajja viharatī’’ti (saṃ॰ ni॰ 5.923-934) imaṃ paṭipāṭidesanaṃ  nissāya ‘‘tassa tassa jhānassa upacārappavattiṃ vināva jhānā jhānaṃ saṅkamatī’’ti laddhi, seyyathāpi mahisāsakānañceva ekaccānañca andhakānaṃ; te sandhāya pucchā sakavādissa, paṭiññā itarassa. atha naṃ ‘‘yadi te dutiyajjhānūpacāraṃ appatvā uppaṭipāṭiyā paṭhamajjhānā dutiyajjhānameva saṅkamati, paṭhamato tatiyaṃ, dutiyato catutthampi saṅkameyyā’’ti codetuṃ paṭhamā jhānātiādimāha. yā paṭhamassātiādi ‘‘yadi paṭhamato anantaraṃ dutiyaṃ, dutiyādīhi vā tatiyādīni samāpajjati, ekāvajjanena samāpajjeyyā’’ti codanatthaṃ vuttaṃ. kāme ādīnavatoti paṭhamaṃ kāme ādīnavato manasi karoto pacchā uppajjati. jhānakkhaṇe panesa nimittameva manasi karoti. taññeva paṭhamanti ‘‘yadi purimajavanato pacchimajavanaṃ viya anantaraṃ uppajjeyya, ṭhapetvā purimapacchimabhāvaṃ lakkhaṇato taññeva taṃ bhaveyyā’’ti codetuṃ pucchati. iminā upāyena  sabbattha attho veditabbo. vivicceva kāmehītiādīhi paṭipāṭiyā jhānānaṃ desitabhāvaṃ dīpeti, na anantaruppattiṃ, tasmā asādhakanti.
jhānasaṅkantikathāvaṇṇanā.
7. jhānantarikakathāvaṇṇanā
817-818. idāni  jhānantarikakathā nāma hoti. tattha yesaṃ samaye ‘‘pañcakanaye pañca jhānāni vibhattāni, kevalaṃ tayo samādhī uddiṭṭhā’’ti avitakkavicāramattassa samādhino okāsaṃ ajānantānaṃ ‘‘paṭhamassa ca dutiyassa ca jhānassa antare jhānantarikā nāma esā’’ti laddhi, seyyathāpi sammitiyānañceva ekaccānañca andhakānaṃ; te sandhāya pucchā sakavādissa, paṭiññā itarassa. atha naṃ ‘‘jhānampi cetasikā dhammā, phassādayopi, tasmā yadi jhānantarikā nāma bhaveyya, phassantarikādīhipi bhavitabba’’nti codanatthaṃ atthi phassantarikātiādimāha.
dutiyassa ca jhānassāti ‘‘yadi jhānantarikā nāma bhaveyya, dutiyatatiyādīnipi jhānāneva, tesampi antarikāya bhavitabba’’nti codanatthaṃ vuttaṃ. so kevalaṃ laddhiyā abhāvena paṭikkhipati ceva paṭijānāti ca. paṭhamassa cāti puṭṭho laddhivasena paṭijānāti.
819. savitakko savicārotiādi ‘‘tiṇṇampi samādhīnaṃ samādhibhāve samāne avitakko vicāramattova samādhi jhānantariko, na itaroti ko ettha visesahetū’’ti codanatthaṃ vuttaṃ.
820-822. dvinnaṃ jhānānaṃ paṭuppannānanti paṭhamadutiyāni sandhāya pucchati. itaro ‘‘tesaṃ paccuppannānaṃyeva antare avitakko vicāramatto samādhi jhānantariko nāma hotī’’ti laddhiyā paṭijānāti. paṭhamaṃ jhānaṃ niruddhanti puṭṭho tiṇṇaṃ ekakkhaṇe pavatti na yuttāti paṭijānāti. avitakko vicāramatto samādhi paṭhamaṃ jhānanti catukkanayavasena pucchati. sakavādī tasmiṃ naye tassa abhāvā paṭikkhipati. nanu tayo samādhīti etthāyamadhippāyo – yathā tesu tīsu samādhīsu dve samādhī jhānāneva, na jhānantarikā, evaṃ itarenapi jhāneneva bhavitabbaṃ, na jhānantarikāyāti.
jhānantarikakathāvaṇṇanā.
8. samāpanno saddaṃ suṇātītikathāvaṇṇanā
823-825. idāni  samāpanno saddaṃ suṇātītikathā nāma hoti. tattha ‘‘yasmā paṭhamassa jhānassa saddo kaṇḍako vutto bhagavatā, yadi ca samāpanno taṃ na suṇeyya, kathaṃ kaṇḍako siyā. tasmā samāpanno saddaṃ, suṇātī’’ti yesaṃ laddhi, seyyathāpi pubbaseliyānaṃ; te sandhāya pucchā sakavādissa, paṭiññā itarassa. cakkhunā rūpaṃ passatītiādi ‘‘samāpannassa tāva pañcadvārappavattaṃ natthi, tasmiṃ asati  yadi so saddaṃ suṇeyya, rūpampi passeyyā’’ti codanatthaṃ vuttaṃ. saddo kaṇḍakoti vikkhepakarattā vuttaṃ. oḷārikena hi saddena sote ghaṭṭite paṭhamajjhānato vuṭṭhānaṃ hoti, tenetaṃ vuttaṃ, tasmā asādhakaṃ. dutiyassa jhānassātiādi ‘‘yathā aññopi kaṇḍako antosamāpattiyaṃ natthi, evaṃ saddassavanampī’’ti bodhanatthaṃ vuttaṃ, taṃ sabbaṃ uttānatthamevāti.
samāpanno saddaṃ suṇātītikathāvaṇṇanā.
9. cakkhunārūpaṃpassatītikathāvaṇṇanā
826-827. idāni cakkhunā rūpaṃ passatītikathā nāma hoti. tattha ‘‘cakkhunā rūpaṃ disvā’’ti vacanaṃ nissāya ‘‘pasādacakkhumeva rūpaṃ passatī’’ti yesaṃ laddhi, seyyathāpi mahāsaṅghikānaṃ, te sandhāya pucchā sakavādissa, paṭiññā itarassa. atha naṃ ‘‘yadi cakkhunā rūpaṃ passeyya, rūpena rūpaṃ passeyyātī’’ti codetuṃ rūpena rūpaṃ passatīti āha. itaro rūpāyatanaṃ sandhāya paṭikkhipitvā puna puṭṭho cakkhumeva sandhāya paṭijānāti. paṭivijānātīti ettha ayamadhippāyo – passatīti hi mayaṃ paṭijānanaṃ sandhāya pucchāma, na cakkhūpasaṃhāramattaṃ. tasmā vadehi tāva ‘‘kiṃ te cakkhumā rūpena rūpaṃ paṭivijānātī’’ti. itaro purimanayeneva paṭikkhipati ceva paṭijānāti ca. atha naṃ ‘‘evaṃ sante rūpaṃ manoviññāṇaṃ āpajjati, tañhi paṭivijānāti nāmā’’ti codetuṃ rūpaṃ manoviññāṇanti āha. itaro lesaṃ alabhanto paṭikkhipateva. atthi cakkhussa āvaṭṭanātiādi ‘‘yadi cakkhu paṭivijānanaṭṭhena passati, cakkhuviññāṇassa viya tassāpi āvajjanāya  bhavitabba’’nti codetuṃ pucchati. itaro yasmā na āvajjanapaṭibaddhaṃ cakkhu, na taṃ āvajjanānantaraṃ uppajjati, tasmā na hevanti paṭikkhipati. sotena saddantiādīsupi  eseva nayo. idha, bhikkhave, bhikkhu cakkhunā rūpaṃ passatīti sasambhārakathānayena vuttaṃ. yathā hi usunā vijjhantopi ‘‘dhanunā vijjhatī’’ti vuccati, evaṃ cakkhuviññāṇena passantopi ‘‘cakkhunā passatī’’ti vutto, tasmā asādhakametaṃ. sesesupi eseva nayopi.
cakkhunā rūpaṃ passatītikathāvaṇṇanā.
aṭṭhārasamo vaggo.
19. ekūnavīsatimavaggo
1. kilesapajahanakathāvaṇṇanā
828-831. idāni  kilesapajahanakathā nāma hoti. tattha ‘‘yasmā kilesapahānaṃ nāma atthi, pahīnakilesassa ca atītāpi kilesā pahīnāva honti, anāgatāpi, paccuppannāpi, tasmā atītepi kilese pajahati, anāgatepi, paccuppannepī’’ti yesaṃ laddhi, seyyathāpi ekaccānaṃ uttarāpathakānaṃ; te sandhāya atītetiādipucchā sakavādissa, paṭiññā itarassa. sesaṃ yathāpāḷimeva niyyāti. natthi kilese jahatīti imasmiṃ pana paravādissa pañhe yasmā kacavaraṃ pajahantassa kacavare chaḍḍanavāyāmo viya kilese pajahantassa na atītādibhedesu kilesesu vāyāmo atthi, nibbānārammaṇe pana ariyamagge pavattite kilesā anuppannāyeva nuppajjantīti pahīnā nāma honti, tasmā na hevanti paṭikkhipati. tena hi atīte kilese pajahatītiādi pana yasmā ‘‘natthi kilesapajahanā’’ti na vattabbaṃ, tasmā atītādibhede pajahatīti chalena vuttaṃ.
kilesapajahanakathāvaṇṇanā.
2. suññatakathāvaṇṇanā
832. idāni  suññatakathā nāma hoti. tattha suññatāti dve suññatā khandhānañca anattalakkhaṇaṃ nibbānañca. tesu anattalakkhaṇaṃ  tāva ekaccaṃ ekena pariyāyena siyā saṅkhārakkhandhapariyāpannaṃ, nibbānaṃ, apariyāpannameva. imaṃ pana vibhāgaṃ aggahetvā ‘‘suññatā saṅkhārakkhandhapariyāpannā’’ti yesaṃ laddhi, seyyathāpi andhakānaṃ, te sandhāya pucchā sakavādissa, paṭiññā itarassa. animittanti sabbanimittarahitaṃ nibbānaṃ. ‘‘appaṇihito’’tipi tasseva nāmaṃ. kasmā panetaṃ ābhatanti? avibhajjavādīvāde dosāropanatthaṃ. yassa hi avibhajitvā ‘‘ekadeseneva suññatā saṅkhārakkhandhapariyāpannā’’ti laddhi, tassa nibbānampi saṅkhārakkhandhapariyāpannanti āpajjati. imassa dosassāropanatthaṃ ‘‘animittaṃ appaṇihita’’nti ābhataṃ. itaro tassa pariyāpannabhāvaṃ anicchanto paṭikkhipati. saṅkhārakkhandho na aniccotiādi nibbānasaṅkhātāya suññatāya aniccabhāvāpattidosadassanatthaṃ vuttaṃ.
833. saṅkhārakkhandhassa suññatāti ‘‘yadi aññassa khandhassa suññatā aññakkhandhapariyāpannā, saṅkhārakkhandhasuññatāyapi sesakkhandhapariyāpannāya bhavitabba’’nti codanatthaṃ vuttaṃ. saṅkhārakkhandhassa suññatā na vattabbātiādi ‘‘yadi saṅkhārakkhandhasuññatā sesakkhandhapariyāpannā  na hoti, sesakkhandhasuññatāpi saṅkhārakkhandhapariyāpannā na hotī’’ti paṭilomadassanatthaṃ vuttaṃ.
834. suññamidaṃ, bhikkhave, saṅkhārāti suttaṃ parasamayato ābhataṃ. tattha saṅkhārāti ‘‘sabbe saṅkhārā aniccā’’ti āgataṭṭhāne viya pañcakkhandhā, te ca attattaniyasuññattā suññatāti sāsanāvacaraṃ hoti, na virujjhati, tasmā anuññātaṃ. yasmā panetaṃ na suññatāya saṅkhārakkhandhapariyāpannabhāvaṃ dīpeti, tasmā asādhakanti.
suññatakathāvaṇṇanā.
3. sāmaññaphalakathāvaṇṇanā
835-836. idāni sāmaññaphalakathā nāma hoti. tattha maggavīthiyampi phalasamāpattivīthiyampi ariyamaggassa vipākacittaṃ  sāmaññaphalaṃ nāmāti  sakasamaye sanniṭṭhānaṃ. yesaṃ pana tathā aggahetvā ‘‘kilesapahānañceva phaluppatti ca sāmaññaphalaṃ, tasmā asaṅkhata’’nti laddhi, seyyathāpi pubbaseliyānaṃ; te sandhāya pucchā sakavādissa, paṭiññā itarassa. sesamettha heṭṭhā vuttanayattā yathā pāḷimeva niyyātīti.
sāmaññaphalakathāvaṇṇanā.
4. pattikathāvaṇṇanā
837-840. idāni pattikathā nāma hoti. tattha ‘‘yaṃ yaṃ paṭilabbhati, tassa tassa paṭilābho patti nāma. sā ca asaṅkhatā’’ti yesaṃ laddhi, seyyathāpi pubbaseliyānaññeva; te sandhāya pucchā sakavādissa, paṭiññā itarassa. sesamidhāpi heṭṭhā vuttanayattā yathāpāḷimeva niyyātīti. na vattabbantiādi yāya laddhiyā patti asaṅkhatāti maññati, taṃ pakāsetuṃ vuttaṃ. tattha sakavādī ‘‘na hevaṃ vattabbe’’ti paṭikkhipanto kevalaṃ pattiyā rūpādibhāvaṃ na sampaṭicchati. na hi patti nāma koci dhammo atthi, na pana asaṅkhatabhāvaṃ anujānāti. itaro pana paṭikkhepamatteneva asaṅkhatāti laddhiṃ patiṭṭhapeti, sā ayoniso patiṭṭhāpitattā appatiṭṭhitāyevāti.
pattikathāvaṇṇanā.
5. tathatākathāvaṇṇanā
841-843. idāni tathatākathā nāma hoti. tattha yesaṃ ‘‘rūpādīnaṃ sabbadhammānaṃ rūpādisabhāvatāsaṅkhātā tathatā nāma atthi, sā ca saṅkhatesu rūpādīsu apariyāpannattā asaṅkhatā’’ti laddhi, seyyathāpi ekaccānaṃ uttarāpathakānaṃ, te sandhāya pucchā sakavādissa, paṭiññā itarassa. sesamidhāpi heṭṭhā vuttanayattā pākaṭamevāti.
tathatākathāvaṇṇanā.
6. kusalakathāvaṇṇanā
844-846. idāni  kusalakathā nāma hoti. tattha anavajjampi kusalaṃ iṭṭhapākampi. anavajjaṃ nāma kilesavippayuttaṃ. ayaṃ nayo ṭhapetvā akusalaṃ sabbadhamme bhajati. iṭṭhavipākaṃ nāma āyatiṃ upapattipavattesu iṭṭhaphalanipphādakaṃ puññaṃ. ayaṃ nayo kusalattike ādipadameva bhajati. yesaṃ pana imaṃ vibhāgaṃ aggahetvā anavajjabhāvamatteneva nibbānaṃ kusalanti laddhi, seyyathāpi andhakānaṃ, tesaṃ iṭṭhavipākaṭṭhena nibbānassa kusalatābhāvaṃ dīpetuṃ  pucchā sakavādissa, attano laddhivasena paṭiññā itarassa. sesamidhāpi heṭṭhā vuttanayattā uttānatthamevāti.
kusalakathāvaṇṇanā.
7. accantaniyāmakathāvaṇṇanā
847. idāni accantaniyāmakathā nāma hoti. tattha yesaṃ ‘‘sakiṃ nimuggo nimuggova hotī’’ti (a॰ ni॰ 7.15) suttaṃ nissāya ‘‘atthi puthujjanassa accantaniyāmatā’’ti laddhi, seyyathāpi ekaccānaṃ uttarāpathakānaṃ, te sandhāya pucchā sakavādissa, paṭiññā itarassa. mātughātakotiādi ‘‘niyatamicchādiṭṭhikassa ca mātughātakādīnañca samāne micchattaniyāme mātughātakādīhipi te accantaniyatehi bhavitabba’’nti codanatthaṃ vuttaṃ. itaro ‘‘niyatamicchādiṭṭhiko saṃsārakhāṇuko bhavantarepi niyatova ime pana ekasmiññeva attabhāve’’ti laddhiyā na hevanti paṭikkhipati.
848. vicikicchā uppajjeyyāti ‘‘ayaṃ niyato vā no vā’’ti evaṃ uppajjeyyāti pucchati. itaro anuppattikāraṇaṃ apassanto paṭijānāti. nuppajjeyyāti puṭṭho pana yaṃ diṭṭhiṃ āsevanto niyāmaṃ okkanto, tattha anuppattiṃ sandhāya paṭijānāti. tato pahīnāti puṭṭho maggena appahīnattā paṭikkhipati, taṃ diṭṭhiṃ ārabbha asamudācārato paṭijānāti. atha naṃ yasmā pahānaṃ nāma vinā ariyamaggena natthi, tasmā tassa vasena codetuṃ sotāpattimaggenātiādimāha. so ekamaggenāpi appahīnattā  paṭikkhipati. puna katamenāti puṭṭho micchāmaggaṃ sandhāya akusalenātiādimāha.
849. ucchedadiṭṭhi uppajjeyyāti dutiyaniyāmuppattiṃ pucchati. itaro yasmā ‘‘yepi te okkalā vayabhiññā natthikavādā akiriyavādā ahetukavādā’’ti (ma॰ ni॰ 3.143) vacanato tissopi niyatamicchādiṭṭhiyo ekassa uppajjanti, tasmā paṭijānāti.
850. atha  naṃ ‘‘na ca nāma so accantaniyāmo’’ti codetuṃ hañcītiādimāha. accantaniyatassa hi dutiyaniyāmo niratthako. nuppajjeyyāti pañhe yaṃ sassatadiṭṭhiyā sassatanti gahitaṃ, tadeva ucchijjissatīti gahetvā anuppattiṃ sandhāya paṭijānāti. pahīnāti puṭṭho maggena appahīnattā paṭikkhipati, vuttanayena anuppajjanato paṭijānāti. sassatadiṭṭhi uppajjeyyātiādīsupi eseva nayo. sesaṃ vicikicchāvāre vuttanayameva.
851-852. na vattabbanti pucchā paravādissa, suttassa atthitāya paṭiññā sakavādissa. na pana so bhavantarepi nimuggova. imasmiññeva hi bhave abhabbo so taṃ diṭṭhiṃ pajahitunti ayamettha adhippāyo, tasmā asādhakametanti. sabbakālaṃ ummujjitvā nimujjatītiādi vacanamatte abhinivesaṃ akatvā attho pariyesitabboti dassanatthaṃ vuttanti.
accantaniyāmakathāvaṇṇanā.
8. indriyakathāvaṇṇanā
853-856. idāni indriyakathā nāma hoti. tattha lokiyā saddhā saddhā  eva nāma, na saddhindriyaṃ. tathā lokiyaṃ vīriyaṃ…pe॰… sati… samādhi… paññā paññāyeva nāma, na paññindriyanti yesaṃ laddhi, seyyathāpi hetuvādānañceva mahisāsakānañca; te sandhāya pucchā sakavādissa, paṭiññā itarassa. natthi lokiyā saddhātiādi yasmā lokiyāpi saddhādayova dhammā adhipatiyaṭṭhena indriyaṃ, na saddhādīhi aññaṃ saddhindriyādi nāma atthi, tasmā lokiyānampi saddhādīnaññeva saddhindriyādibhāvadassanatthaṃ vuttaṃ. atthi lokiyo manotiādi yathā te lokiyāpi manādayo dhammā manindriyādīni, evaṃ lokiyā saddhādayopi saddhindriyānīti upamāya tassatthassa vibhāvanatthaṃ vuttaṃ. sesamettha yathāpāḷimeva niyyātīti.
indriyakathāvaṇṇanā.
ekūnavīsatimo vaggo.
20. vīsatimavaggo
1. asañciccakathāvaṇṇanā
857-862. idāni  asañciccakathā nāma hoti. tattha ‘‘ānantariyavatthūni nāma garūni bhāriyāni, tasmā asañciccāpi tesu vatthūsu vikopitesu ānantariko hotī’’ti yesaṃ laddhi, seyyathāpi ekaccānaṃ uttarāpathakānaṃ; te sandhāya asañciccāti pucchā sakavādissa, laddhivasena paṭiññā itarassa. atha naṃ ‘‘yasmā ānantariyakammaṃ nāma kammapathappattaṃ. yadi ca asañcicca kammapathabhedo siyā, avasesā pāṇātipātādayopi asañcicca bhaveyyu’’nti codanatthaṃ asañciccapāṇaṃ hantvātiādimāha. itaro tathārūpāya laddhiyā abhāvena paṭikkhipati. sesaṃ yathāpāḷimeva niyyāti. na vattabbaṃ mātughātakoti pucchā paravādissa, rogapaṭikārādikāle asañcicca ghātaṃ sandhāya paṭiññā sakavādissa. nanu mātā jīvitā voropitāti pañhepi asañcicca voropitaṃ sandhāya paṭiññā sakavādisseva. evaṃ adhippāyaṃ pana aggahetvā hañcīti laddhipatiṭṭhāpanaṃ itarassa. taṃ ayoniso patiṭṭhāpitattā appatiṭṭhitameva. pitughātakādīsupi eseva nayo. saṅghabhedake pana dhammasaññiṃ sandhāya saṅghabhedo ānantarikoti pucchā sakavādissa, ‘‘saṅghaṃ samaggaṃ bhetvāna, kappaṃ  nirayamhi paccatī’’ti vacanaṃ ayoniso gahetvā paṭiññā paravādissa. puna sabbeti puṭṭho sakapakkhe dhammasaññiṃ sandhāya paṭikkhipati, parapakkhe dhammasaññiṃ sandhāya paṭijānāti. dhammasaññīti  pañhadvayepi eseva nayo. nanu vuttaṃ bhagavatāti suttaṃ ekanteneva dhammavādissa ānantarikabhāvadassanatthaṃ vuttaṃ. āpāyiko nerayikoti gāthāyapi adhammavādīyeva adhippeto. itaro pana adhippāyaṃ aggahetvā laddhiṃ patiṭṭhapeti. sā ayoniso patiṭṭhāpitattā appatiṭṭhitāyevāti.
asañciccakathāvaṇṇanā.
2. ñāṇakathāvaṇṇanā
863-865. idāni  ñāṇakathā nāma hoti. tattha duvidhaṃ ñāṇaṃ – lokiyañca lokuttarañca. lokiyaṃ samāpattiñāṇampi hoti dānādivasena pavattaṃ kammassakatañāṇampi; lokuttaraṃ saccaparicchedakaṃ maggañāṇampi phalañāṇampi. imaṃ pana vibhāgaṃ akatvā ‘‘saccaparicchedakameva ñāṇaṃ na itaraṃ, tasmā natthi puthujjanassa ñāṇa’’nti yesaṃ laddhi, seyyathāpi hetuvādānaṃ, te sandhāya pucchā sakavādissa, paṭiññā itarassa. paññātiādi ñāṇavevacanadassanatthaṃ vuttaṃ. tenetaṃ dīpeti – yadi tassa ñāṇaṃ natthi, paññādayopi natthi. atha paññādayo atthi, ñāṇampi atthi. kasmā? paññādīnaṃ ñāṇato anaññattāti. paṭhamaṃ jhānantiādi samāpattiñāṇassa dassanatthaṃ vuttaṃ. dānaṃ dadeyyātiādi kammassakatañāṇassa. dukkhaṃ parijānātīti lokuttaramaggañāṇameva dīpeti, na ca lokuttarameva ñāṇanti.
ñāṇakathāvaṇṇanā.
3. nirayapālakathāvaṇṇanā
866. idāni  nirayapālakathā nāma hoti. tattha ‘‘niraye nerayikakammāneva nirayapālarūpavasena vadhenti, natthi nirayapālā nāma sattā’’ti  yesaṃ laddhi, seyyathāpi andhakānaṃ; te sandhāya pucchā sakavādissa, paṭiññā itarassa. atha naṃ ‘‘yadi tattha nirayapālā na siyuṃ, kammakāraṇāpi na bhaveyyuṃ. kāraṇikesu hi sati kāraṇā’’ti codetuṃ natthi nirayesūtiādimāha.
867-868. atthi manussesūti paccakkhena ñāpanatthaṃ. yathā hi manussesu sati kāraṇikesu kāraṇā, evaṃ tatthāpīti ayamettha adhippāyo. atthi nirayesūti pucchā paravādissa, paṭiññā itarassa. na vessabhū nopi ca pettirājāti paravādinā sakasamayato suttaṃ ābhataṃ. taṃ pana sāsanāvacarikanti sakavādinā anuññātaṃ. tattha vessabhūti eko devo. pettirājāti pettivisaye petamahiddhiko. somādayo pākaṭā eva. idaṃ vuttaṃ hoti – attano kammehi ito paṇunnaṃ  paralokaṃ pattaṃ purisaṃ na ete vessabhūādayo hananti. yehi pana so kammehi tattha paṇunno, tāni sakāni kammāniyeva naṃ tattha hanantīti kammassakataṃ dīpeti, na nirayapālānaṃ abhāvaṃ. sakavādinā pana tamenaṃ, bhikkhaveti ābhatāni suttapadāni nītatthānevāti.
nirayapālakathāvaṇṇanā.
4. tiracchānakathāvaṇṇanā
869-871. idāni tiracchānakathā nāma hoti. tattha devesu erāvaṇādayo devaputtā hatthivaṇṇaṃ assavaṇṇaṃ vikubbanti, natthi tattha tiracchānagatā. yesaṃ pana tiracchānavaṇṇino devaputte disvā ‘‘atthi devesu tiracchānagatā’’ti laddhi, seyyathāpi andhakānaṃ; te sandhāya pucchā sakavādissa, paṭiññā itarassa. atha naṃ ‘‘yadi devayoniyaṃ tiracchānagatā siyuṃ, tiracchānayoniyampi devā siyu’’nti codetuṃ atthi tiracchānagatesūtiādimāha. kīṭātiādi yesaṃ so abhāvaṃ icchati, te dassetuṃ vuttaṃ. erāvaṇoti pañhe tassa atthitāya paṭiññā sakavādissa, na tiracchānagatassa. hatthibandhātiādi ‘‘yadi tattha hatthiādayo siyuṃ, hatthibandhādayopi siyu’’nti codanatthaṃ vuttaṃ. tattha yāvasikāti yavassa dāyakā. kāraṇikāti hatthācariyādayo, yehi te nānāvidhaṃ kāraṇaṃ kareyyuṃ. bhattakārakāti hatthiādīnaṃ bhattarandhakā. na hevanti tathā anicchanto paṭikkhipatīti.
tiracchānakathāvaṇṇanā.
5. maggakathāvaṇṇanā
872-875. idāni maggakathā nāma hoti. tattha yesaṃ ‘‘pubbeva kho panassa kāyakammaṃ vacīkammaṃ ājīvo suparisuddho hotī’’ti (a॰ ni॰ 3.431) idañceva suttaṃ sammāvācākammantājīvānañca  cittavippayuttataṃ nissāya ‘‘nippariyāyena pañcaṅgikova maggo’’ti laddhi, seyyathāpi mahisāsakānaṃ, te sandhāya pañcaṅgikoti pucchā sakavādissa, paṭiññā itarassa. sammāvācā maggaṅgaṃ, sā ca na maggotiādi parasamayavasena vuttaṃ. parasamayasmiñhi sammāvācādayo maggaṅganti āgatā. rūpattā pana maggo na hotīti vaṇṇitā. sammādiṭṭhi maggaṅgantiādi maggaṅgassa amaggatā nāma natthīti dassanatthaṃ vuttaṃ. pubbeva kho panassāti sutte parisuddhasīlassa maggabhāvanā nāma hoti, na itarassāti āgamaniyapaṭipadāya visuddhibhāvadassanatthaṃ ‘‘kāyakammaṃ vacīkammaṃ ājīvo suparisuddho hotī’’ti vuttaṃ, na imehi vinā pañcaṅgikabhāvadassanatthaṃ. tenevāha  ‘‘evamassāyaṃ ariyo aṭṭhaṅgiko maggo bhāvanāpāripūriṃ gacchatī’’ti. sakavādinā ābhatasuttaṃ nītatthamevāti.
maggakathāvaṇṇanā.
6. ñāṇakathāvaṇṇanā
876-877. idāni ñāṇakathā nāma hoti. tattha dhammacakkappavattane dvādasākārañāṇaṃ sandhāya ‘‘dvādasavatthukaṃ ñāṇaṃ lokuttara’’nti yesaṃ laddhi, seyyathāpi  pubbaseliyānaṃ, te sandhāya pucchā sakavādissa, paṭiññā itarassa. atha naṃ ‘‘sace taṃ dvādasavatthukaṃ, dvādasahi maggañāṇehi bhavitabba’’nti codetuṃ dvādasātiādimāha. itaro maggassa ekattaṃ sandhāya paṭikkhipati, ekekasmiṃ sacce saccañāṇakiccañāṇakatañāṇānaṃ vasena ñāṇanānattaṃ sandhāya paṭijānāti. dvādasa sotāpattimaggātiādīsupi eseva nayo. nanu vuttaṃ bhagavatāti suttaṃ saddhiṃ pubbabhāgaparabhāgehi ñāṇanānattaṃ dīpeti, na ariyamaggassa dvādasa ñāṇataṃ. tasmā asādhakanti.
ñāṇakathāvaṇṇanā.
vīsatimo vaggo.
catutthapaṇṇāsako samatto.
21. ekavīsatimavaggo
1. sāsanakathāvaṇṇanā
878. idāni  sāsanakathā nāma hoti. tattha tisso saṅgītiyo sandhāya ‘‘sāsanaṃ navaṃ kata’’nti ca ‘‘atthi koci tathāgatassa sāsanaṃ navaṃ karotī’’ti ca ‘‘labbhā tathāgatassa sāsanaṃ navaṃ kātu’’nti ca yesaṃ laddhi, seyyathāpi ekaccānaṃ uttarāpathakānaṃ; te sandhāya tīsupi kathāsu pucchā sakavādissa, paṭiññā itarassa. satipaṭṭhānātiādi sāsanaṃ nāma satipaṭṭhānādayo ceva ariyadhammā, kusalādīnañca desanā. tattha yesaṃ bhagavatā desitā satipaṭṭhānādayo, ṭhapetvā te aññesaṃ vā satipaṭṭhānādīnaṃ karaṇena akusalādīnaṃ vā kusalādibhāvakaraṇena sāsanaṃ navaṃkataṃ nāma bhaveyya, kiṃ taṃ evaṃ kataṃ kenaci, atthi vā koci evaṃ karoti, labbhā vā evaṃ kātunti tīsupi pucchāsu codanatthaṃ vuttaṃ. sesaṃ sabbattha yathāpāḷimeva niyyātīti.
sāsanakathāvaṇṇanā.
2. avivittakathāvaṇṇanā
879-880. idāni  avivittakathā nāma hoti. tattha yassa puggalassa yo dhammo paccuppanno, so tena avivitto nāmāti idaṃ sakasamaye sanniṭṭhānaṃ. yasmā pana puthujjanena tedhātukā dhammā apariññātā, tasmā so ekakkhaṇeyeva sabbehipi tedhātukehi dhammehi avivittoti yesaṃ laddhi, seyyathāpi tesaññeva, te  sandhāya pucchā sakavādissa, paṭiññā itarassa. phassehītiādi sabbesaṃ phassādīnaṃ ekakkhaṇe pavattidosadassanatthaṃ vuttaṃ. sesaṃ sabbattha uttānatthamevāti.
avivittakathāvaṇṇanā.
3. saññojanakathāvaṇṇanā
881-882. idāni  saññojanakathā nāma hoti. tattha yasmā arahā sabbaṃ buddhavisayaṃ na jānāti, tasmā tassa tattha avijjāvicikicchāhi appahīnāhi bhavitabbanti saññāya ‘‘atthi kiñci saññojanaṃ appahāya arahattappattī’’ti yesaṃ laddhi, seyyathāpi mahāsaṅghikānaṃ, te sandhāya pucchā sakavādissa, paṭiññā itarassa. atthi kiñci sakkāyadiṭṭhītiādi arahato sabbasaṃyojanappahānadassanatthaṃ vuttaṃ. sabbaṃ buddhavisayanti pañhadvaye arahato sabbaññutaññāṇābhāvena paṭisedho kato, na avijjāvicikicchānaṃ appahānena. itaro pana tesaṃ appahīnataṃ sandhāya tena hīti laddhiṃ patiṭṭhapeti. sā ayoniso patiṭṭhāpitattā appatiṭṭhitāva hotīti.
saññojanakathāvaṇṇanā.
4. iddhikathāvaṇṇanā
883-884. idāni iddhikathā nāma hoti. tattha iddhi nāmesā katthaci ijjhati, katthaci na ijjhati, aniccādīnaṃ niccādikaraṇe ekanteneva na ijjhati. sabhāgasantatiṃ pana parivattetvā visabhāgasantatikaraṇe vā sabhāgasantativaseneva  ciratarappavattane vā yesaṃ atthāya kariyati, tesaṃ puññādīni kāraṇāni nissāya katthaci ijjhati, bhikkhūnaṃ atthāya pānīyassa sappikhīrādikaraṇe viya mahādhātunidhāne dīpādīnaṃ cirasantānappavattane viya cāti idaṃ sakasamaye sanniṭṭhānaṃ. yaṃ  pana āyasmā pilindavaccho rañño pāsādaṃ suvaṇṇantveva adhimucci, taṃ nissāya yesaṃ ‘‘atthi adhippāyaïddhī’’ti laddhi, seyyathāpi andhakānaṃ; te sandhāya atthi adhippāyaïddhīti pucchā sakavādissa. tattha adhippāyaïddhīti adhippāyaïddhi, yathādhippāyaṃ ijjhanaïddhīti attho. āmantāti laddhimatte ṭhatvā paṭiññā paravādissa. atha naṃ aniccādīnaṃ niccāditāya anuyuñjituṃ niccapaṇṇā rukkhā hontūtiādimāha. sesamettha uttānatthameva. laddhipatiṭṭhāpane suvaṇṇo ca panāsīti rañño puññūpanissayena āsi, na kevalaṃ therassa adhippāyeneva. tasmā asādhakametanti.
iddhikathāvaṇṇanā.
5. buddhakathāvaṇṇanā
885. idāni  buddhakathā nāma hoti. tattha ṭhapetvā tasmiṃ tasmiṃ kāle sarīravemattataṃ āyuvemattataṃ pabhāvemattatañca sesehi buddhadhammehi buddhānaṃ buddhehi hīnātirekatā nāma natthi. yesaṃ pana aviseseneva atthīti laddhi, seyyathāpi andhakānaṃ; te sandhāya atthi buddhānanti pucchā sakavādissa, paṭiññā itarassa. atha naṃ buddhadhammehi anuyuñjituṃ satipaṭṭhānatotiādimāha. itaro tesaṃ vasena hīnātirekataṃ apassanto paṭikkhipatiyevāti.
buddhakathāvaṇṇanā.
6. sabbadisākathāvaṇṇanā
886. idāni sabbadisākathā nāma hoti. tattha catūsu disāsu heṭṭhā  uparīti samantato lokadhātusannivāsaṃ, sabbalokadhātūsu ca  buddhā atthīti attano vikappasippaṃ uppādetvā ‘‘sabbadisāsu buddhā tiṭṭhantī’’ti yesaṃ laddhi, seyyathāpi mahāsaṅghikānaṃ; te sandhāya pucchā sakavādissa, paṭiññā itarassa. puratthimāyāti puṭṭho sakyamuniṃ sandhāya paṭikkhipati. puna puṭṭho laddhivasena aññalokadhātuyaṃ ṭhitaṃ sandhāya paṭijānāti. kinnāmo so bhagavātiādi ‘‘sace tvaṃ jānāsi, nāmādivasena naṃ kathehī’’ti codanatthaṃ vuttaṃ. iminā upāyena sabbattha attho veditabboti.
sabbadisākathāvaṇṇanā.
7. dhammakathāvaṇṇanā
887-888. idāni dhammakathā nāma hoti. tattha yasmā rūpādayo rūpādisabhāvena niyatā  na taṃ sabhāvaṃ vijahanti, tasmā sabbadhammā niyatāti yesaṃ laddhi, seyyathāpi andhakānañceva ekaccānañca uttarāpathakānaṃ; te sandhāya sabbe dhammāti pucchā sakavādissa, paṭiññā itarassa. atha naṃ ‘‘sace te niyatā, micchattaniyatā vā siyuṃ sammattaniyatā vā, ito añño niyāmo nāma natthī’’ti codetuṃ micchattaniyatātiādimāha. tattha paṭikkhepo ca paṭiññā ca paravādissa. rūpaṃ rūpaṭṭhenātiādi yenatthena niyatāti vadati, tassa vasena codetuṃ vuttaṃ. tatrāyaṃ adhippāyo – rūpañhi rūpaṭṭhena niyatanti rūpaṃ rūpameva, na vedanādisabhāvanti adhippāyena vattabbaṃ, ito aññathā na vattabbaṃ. kasmā? rūpaṭṭhato aññassa rūpassa abhāvā. rūpasabhāvo hi rūpaṭṭho, rūpasabhāvo ca rūpameva, na rūpato añño. vedanādīhi panassa nānattapaññāpanatthaṃ esa vohāro hotīti. tasmā ‘‘rūpaṃ rūpaṭṭhena niyata’’nti vadantena rūpaṃ niyatanti vuttaṃ hoti. niyatañca nāma micchattaniyataṃ  vā siyā sammattaniyataṃ vā, ito añño niyāmo nāma natthīti. atha kasmā paṭijānātīti? atthantaravasena. rūpaṃ rūpaṭṭhena niyatanti ettha hi rūpaṃ rūpameva, na vedanādisabhāvanti ayamattho. tasmā paṭijānāti. ito aññathā panassa niyatattaṃ natthīti puna teneva nayena codetuṃ micchattaniyatantiādimāha. taṃ sabbaṃ uttānatthameva. tena hi rūpanti laddhipi ayoniso patiṭṭhāpitattā appatiṭṭhitāva hotīti.
dhammakathāvaṇṇanā.
8. kammakathāvaṇṇanā
889-891. idāni kammakathā nāma hoti. tattha ‘‘yasmā diṭṭhadhammavedanīyādīni diṭṭhadhammavedanīyaṭṭhādīhi niyatāni, tasmā sabbe kammā niyatā’’ti yesaṃ laddhi, seyyathāpi tesaññeva; te sandhāya pucchā sakavādissa, paṭiññā itarassa. diṭṭhadhammavedanīyaṭṭhena niyatanti ettha diṭṭhadhammavedanīyaṃ diṭṭhadhammavedanīyaṭṭhameva. sace diṭṭheva dhamme vipākaṃ dātuṃ sakkoti deti, no ce ahosikammaṃ nāma hotīti imamatthaṃ sandhāya paṭiññā sakavādissa. micchattasammattaniyāmavasena panetaṃ aniyatamevāti sabbaṃ heṭṭhā vuttanayeneva veditabbanti.
kammakathāvaṇṇanā.
ekavīsatimo vaggo.
22. bāvīsatimavaggo
1. parinibbānakathāvaṇṇanā
892. idāni  parinibbānakathā nāma hoti. tattha ‘‘yasmā arahā sabbaññuvisaye appahīnasaṃyojanova parinibbāyati, tasmā atthi kiñci saṃyojanaṃ appahāya parinibbāna’’nti yesaṃ laddhi, seyyathāpi andhakānaṃ; te sandhāya pucchā sakavādissa, paṭiññā itarassa. sesamettha heṭṭhā vuttanayamevāti.
parinibbānakathāvaṇṇanā.
2. kusalacittakathāvaṇṇanā
894-895. idāni  kusalacittakathā nāma hoti. tattha yasmā arahā sativepullappatto parinibbāyantopi sato sampajānova parinibbāti, tasmā kusalacitto parinibbāyatīti yesaṃ laddhi, seyyathāpi andhakānaṃ; te sandhāya pucchā sakavādissa, paṭiññā itarassa. atha naṃ yasmā kusalacitto nāma puññābhisaṅkhārābhisaṅkharaṇādivasena hoti, tasmā tenatthena codetuṃ arahā puññābhisaṅkhārantiādimāha. sesamettha yathāpāḷimeva niyyāti. sato sampajānoti idaṃ javanakkhaṇe kiriyasatisampajaññānaṃ vasena asammohamaraṇadīpanatthaṃ vuttaṃ, na kusalacittadīpanatthaṃ. tasmā asādhakanti.
kusalacittakathāvaṇṇanā.
3. āneñjakathāvaṇṇanā
896. idāni  āneñjakathā nāma hoti. tattha bhagavā catutthajjhāne ṭhito parinibbāyīti sallakkhetvā ‘‘arahā āneñje ṭhito parinibbāyatī’’ti yesaṃ laddhi, seyyathāpi ekaccānaṃ uttarāpathakānaṃ, te sandhāya pucchā sakavādissa, paṭiññā itarassa. pakaticitteti bhavaṅgacitte. sabbe hi saññino sattā bhavaṅgacitte ṭhatvā bhavaṅgapariyosānena cuticittena kālaṃ karonti. iti naṃ iminā atthena codetuṃ evamāha. tattha kiñcāpi catuvokārabhave arahato pakaticittampi āneñjaṃ hoti, ayaṃ pana pañho pañcavokārabhavavasena uddhaṭo. tasmā no ca vata re vattabbeti āha. sesamettha uttānatthamevāti.
āneñjakathāvaṇṇanā.
4. dhammābhisamayakathāvaṇṇanā
897. idāni dhammābhisamayakathā nāma hoti. tattha atītabhave sotāpannaṃ mātukucchiyaṃ vasitvā nikkhantaṃ disvā ‘‘atthi gabbhaseyyāya dhammābhisamayo’’ti  yesaṃ laddhi, seyyathāpi ekaccānaṃ uttarāpathakānaṃ, te sandhāya pucchā sakavādissa, paṭiññā itarassa. atha naṃ ‘‘yadi tattha dhammābhisamayo atthi, dhammābhisamayassa kāraṇehi dhammadesanādīhi bhavitabba’’nti codetuṃ atthi gabbhaseyyāya dhammadesanātiādimāha. suttassātiādi bhavaṅgavāraṃ sandhāya vuttaṃ. gabbhaseyyāya hi yebhuyyena bhavaṅgameva pavattati. teneva satto kiriyamayappavattābhāvā sutto, bhāvanānuyogassa abhāvā pamatto, kammaṭṭhānapariggāhakānaṃ satisampajaññānaṃ abhāvā muṭṭhassati asampajāno nāma hoti, tathārūpassa kuto dhammābhisamayoti?
dhammābhisamayakathāvaṇṇanā.
5-7. tissopikathāvaṇṇanā
898-900. idāni  tissopikathā nāma honti. tattha acirajātānaṃ pana sotāpannānaṃ arahattappattiṃ suppavāsāya ca upāsikāya sattavassikaṃ gabbhaṃ disvā ‘‘atthi gabbhaseyyāya arahattappattī’’ti ca supine ākāsagamanādīni disvā ‘‘atthi dhammābhisamayo’’ti ca ‘‘atthi tattha arahattappattī’’ti ca idhāpi yesaṃ laddhiyo, seyyathāpi tesaññeva; te sandhāya pucchā sakavādissa, paṭiññā itarassa. sesamettha purimakathā sadisamevāti.
tissopikathāvaṇṇanā.
8. abyākatakathāvaṇṇanā
901-902. idāni abyākatakathā nāma hoti. tattha ‘‘atthesā, bhikkhave, cetanā, sā ca kho abbohārikā’’ti (pārā॰ 235) vacanato ‘‘sabbaṃ supinagatassa cittaṃ abyākata’’nti yesaṃ laddhi, seyyathāpi ekaccānaṃ uttarāpathakānaññeva, te sandhāya pucchā sakavādissa, paṭiññā itarassa. sesamettha yathā pāḷimeva niyyāti. supinagatassa cittaṃ abbohārikanti idaṃ  āpattiṃ sandhāya vuttaṃ. supinagatassa hi pāṇātipātādivasena kiñcāpi akusalacittaṃ pavattati, vatthuvikopanaṃ pana natthīti na sakkā tattha āpattiṃ paññapetuṃ. iminā kāraṇena taṃ abbohārikaṃ, na abyākatattāti.
abyākatakathāvaṇṇanā.
9. āsevanapaccayakathāvaṇṇanā
903-905. idāni āsevanapaccayakathā nāma hoti. tattha yasmā sabbe  dhammā khaṇikā, na koci muhuttampi ṭhatvā āsevanapaccayaṃ āsevati nāma. tasmā natthi kiñci āsevanapaccayatā. āsevanapaccayatāya uppannaṃ pana na kiñci atthīti yesaṃ laddhi, seyyathāpi tesaññeva; te sandhāya pucchā sakavādissa, paṭiññā itarassa. atha naṃ suttavaseneva paññāpetuṃ nanu vuttaṃ bhagavatā pāṇātipātotiādi ābhataṃ. taṃ sabbaṃ uttānatthamevāti.
āsevanapaccayakathāvaṇṇanā.
10. khaṇikakathāvaṇṇanā
906-907. idāni khaṇikakathā nāma hoti. tattha yasmā sabbasaṅkhatadhammā aniccā, tasmā ekacittakkhaṇikāyeva. samānāya hi aniccatāya eko lahuṃ bhijjati, eko cirenāti ko ettha niyāmoti yesaṃ laddhi, seyyathāpi pubbaseliyāparaseliyānaṃ; te sandhāya ekacittakkhaṇikāti pucchā sakavādissa, paṭiññā itarassa. citte mahāpathavītiādīsu tesaṃ tathā saṇṭhānaṃ apassanto paṭikkhipati. cakkhāyatanantiādi ‘‘yadi sabbe ekacittakkhaṇikā bhaveyyuṃ, cakkhāyatanādīni cakkhuviññāṇādīhi saddhiṃyeva uppajjitvā nirujjheyyu’’nti codanatthaṃ vuttaṃ. itaro pana antomātukucchigatassa viññāṇuppattiṃ sandhāya paṭikkhipati, pavattaṃ sandhāya laddhivasena paṭijānāti. sesamettha uttānatthamevāti. tena hi ekacittakkhaṇikāti yasmā niccā na honti, tasmā ekacittakkhaṇikāti attano ruciyā kāraṇaṃ vadati. taṃ avuttasadisamevāti.
khaṇikakathāvaṇṇanā.
bāvīsatimo vaggo.
23. tevīsatimavaggo
1. ekādhippāyakathāvaṇṇanā
908. idāni  ekādhippāyakathā nāma hoti. tattha kāruññena vā ekena adhippāyena ekādhippāyo, saṃsāre vā ekato bhavissāmāti itthiyā saddhiṃ buddhapūjādīni katvā paṇidhivasena eko adhippāyo assāti ekādhippāyo. evarūpo dvinnampi janānaṃ ekādhippāyo methuno dhammo paṭisevitabboti yesaṃ laddhi, seyyathāpi andhakānañceva vetullakānañca; te sandhāya pucchā sakavādissa, paṭiññā itarassa. sesamettha yathāpāḷimeva niyyātīti.
ekādhippāyakathāvaṇṇanā.
2. arahantavaṇṇakathāvaṇṇanā
909. idāni arahantavaṇṇakathā nāma hoti. tattha iriyāpathasampanne ākappasampanne pāpabhikkhū disvā ‘‘arahantānaṃ vaṇṇena amanussā methunaṃ dhammaṃ paṭisevantī’’ti yesaṃ laddhi, seyyathāpi ekaccānaṃ uttarāpathakānaṃ; te sandhāya pucchā sakavādissa, paṭiññā itarassa. sesamettha uttānatthamevāti.
arahantavaṇṇakathāvaṇṇanā.
3-7. issariyakāmakārikākathāvaṇṇanā
910-914. idāni  issariyakāmakārikākathā nāma hoti. chaddantajātakādīni sandhāya  ‘‘bodhisatto issariyakāmakārikāhetu vinipātaṃ  gacchati, gabbhaseyyaṃ okkamati, dukkarakārikaṃ akāsi, aparantapaṃ akāsi, aññaṃ satthāraṃ uddisī’’ti yesaṃ laddhi, seyyathāpi andhakānaṃ, te sandhāya pucchā sakavādissa, paṭiññā itarassa. sesaṃ paṭhamakathāyaṃ uttānatthameva. dutiyakathāyaṃ iddhimāti yadi issariyakāmakārikāhetu gaccheyya, iddhiyā gaccheyya, na kammavasenāti codanatthaṃ vuttaṃ. itaro pana paṭhamapañhe bhāvanāmayaṃ sandhāya paṭikkhipati. dutiyapañhe puññiddhiṃ sandhāya paṭijānāti. tatiyakathāyaṃ issariyakāmakārikāhetu nāma dukkarakārikā micchādiṭṭhiyā kariyati. yadi ca so taṃ kareyya, sassatādīnipi gaṇheyyāti codanatthaṃ sassato lokotiādi vuttaṃ. catutthakathāyampi eseva nayoti.
issariyakāmakārikākathāvaṇṇanā.
8. patirūpakathāvaṇṇanā
915-916. idāni rāgapatirūpakathā nāma hoti. tattha mettākaruṇāmuditāyo sandhāya ‘‘na rāgo rāgapatirūpako’’ti ca issāmacchariyakukkuccāni sandhāya ‘‘na doso dosapatirūpako’’ti ca hasituppādaṃ sandhāya ‘‘na moho mohapatirūpako’’ti ca dummaṅkūnaṃ puggalānaṃ niggahaṃ pesalānaṃ bhikkhūnaṃ anuggahaṃ pāpagarahitaṃ kalyāṇapasaṃsaṃ āyasmato pilindavacchassa vasalavādaṃ bhagavato kheḷāsakavādaṃ moghapurisavādañca sandhāya ‘‘na kileso kilesapatirūpako’’ti ca yesaṃ laddhi, seyyathāpi andhakānaṃ; te sandhāya sabbakathāsu pucchā sakavādissa, paṭiññā itarassa. atha naṃ yasmā phassādipatirūpakā naphassādayo nāma natthi, tasmā rāgādipatirūpakā narāgādayopi natthīti  codetuṃ atthi na phassotiādimāha. itaro tesaṃ abhāvā paṭikkhipati. sesaṃ sabbattha uttānatthamevāti.
patirūpakathāvaṇṇanā.
9. aparinipphannakathāvaṇṇanā
917-918. idāni  aparinipphannakathā nāma hoti. tattha –
‘‘dukkhameva hi sambhoti, dukkhaṃ tiṭṭhati veti ca.
nāññatra dukkhā sambhoti, nāññaṃ dukkhā nirujjhatī’’ti.. (saṃ॰ ni॰ 1.171) –
vacanaṃ nissāya dukkhaññeva parinipphannaṃ, sesā khandhāyatanadhātuindriyadhammā aparinipphannāti yesaṃ laddhi, seyyathāpi ekaccānaṃ uttarapathakānañceva hetuvādānañca; te sandhāya rūpaṃ aparinipphannanti pucchā sakavādissa, paṭiññā itarassa. atha naṃ ‘‘sace rūpaṃ aparinipphannaṃ, na aniccādisabhāvaṃ siyā’’ti codetuṃ rūpaṃ na aniccantiādimāha. itaro tathārūpaṃ rūpaṃ apassanto paṭikkhipati. sakavādī nanu rūpaṃ aniccantiādi vacanena tassa ekaṃ laddhiṃ paṭisedhetvā dutiyaṃ pucchanto dukkhaññeva parinipphannantiādimāha. athassa tampi laddhiṃ paṭisedhetuṃ na yadaniccantiādimāha. tatrāyaṃ adhippāyo – na kevalañhi paṭhamasaccameva dukkhaṃ. yaṃ pana kiñci aniccaṃ, taṃ dukkhameva. rūpañca aniccaṃ, tasmā tampi parinipphannaṃ. iti yaṃ tvaṃ vadesi ‘‘rūpaṃ aparinipphannaṃ, dukkhaññeva parinipphanna’’nti, taṃ no vata re vattabbe ‘‘dukkhaññeva parinipphanna’’nti. vedanādimūlikādīsupi yojanāsu eseva nayo. dhammāyatanadhammadhātūsu pana ṭhapetvā nibbānaṃ sesadhammānaṃ vasena aniccatā veditabbā. indriyāni aniccānevāti.
aparinipphannakathāvaṇṇanā.
tevīsatimo vaggo.
nigamanakathā
ettāvatā  ca –
paṇṇāsakehi catūhi, tīhi vaggehi ceva ca.
saṅgahetvā kathā sabbā, ūnatisatabhedanā..
kathāvatthuppakaraṇaṃ, kathāmaggesu kovido.
yaṃ jino desayi tassa, niṭṭhitā atthavaṇṇanā..
imaṃ terasamattehi, bhāṇavārehi tantiyā.
ciraṭṭhitatthaṃ dhammassa, saṅkharontena yaṃ mayā..
yaṃ pattaṃ kusalaṃ tena, lokoyaṃ sanarāmaro.
dhammarājassa saddhamma-rasamevādhigacchatūti..
kathāvatthu-aṭṭhakathā niṭṭhitā.

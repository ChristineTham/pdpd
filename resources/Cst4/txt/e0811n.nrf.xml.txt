


.. namo tassa bhagavato arahato sammāsambuddhassa..
subodhālaṅkāro
1. dosāvabodha-paṭhamapariccheda
ratanattayappaṇāma
1.
 munindavadanambhoja, gabbhasambhavasundarī.
saraṇaṃ pāṇinaṃ vāṇī, mayhaṃ pīṇayataṃ manaṃ..
nimitta
2.
 rāma, sammā’dya’laṅkārā, santi santo purātanā.
tathāpi tu vaḷañjenti, suddhamāgadhikā na te..
abhidhānādikaṃ
3.
 tenā’pi nāma toseyya, mete laṅkāravajjite.
anurūpenā’laṅkāre, ne’sa meso parissamo..
4.
 yesaṃ na sañcitā paññā, nekasatthantaro’citā.
sammoha’bbhāhatā ve’te, nāvabujjhanti kiñcipi..
5.
 kiṃ tehi pādasussūsā, yesaṃ natthi garūni’ha.
ye tappādarajokiṇṇā, te’va sādhū vivekino..
6.
 kabba, nāṭakanikkhitta, nettacittā kavijjanā.
yaṃkiñci racayante’taṃ, na vimhayakaraṃ paraṃ..
7.
 teye’va paṭibhāvento, so’va bandho savimhayo.
yena tosenti viññū ye, tattha pya’vihitā’darā..
8.
 bandho  ca nāma sadda,tthā, sahitā dosavajjitā.
pajja gajja vimissānaṃ, bhedenā’yaṃ tidhā bhave..
9.
 nibandho cā’nibandho ca, puna dvidhā niruppate.
taṃ tu pāpentya’laṅkārā, vindanīyatarattanaṃ..
10.
 anavajjaṃ mukhambhoja ‘‘ambhoja’’nti padaṃ pāḷiyaṃ natthi, vārijavācakaṃ, sakkaṭaganthato anītaṃ, manavajjā ca bhāratī.
alaṅkatā’va sobhante, kiṃ nu te nira’laṅkatā?
11.
 vinā garūpadesaṃ taṃ, bālo’laṅkattu micchati.
sampāpuṇe na viññūhi, hassabhāvaṃ kathaṃ nu so?
12.
 ganthopi kavivācāna, malaṅkāra’ppakāsako.
yāti tabbacanīyattaṃ, ta’bbohārū’pacārato..
13.
 dvippakārā alaṅkārā, tattha sadda, tthabhedato.
saddatthā bandhanāmā’va, taṃsajjita tadāvali..
14.
 guṇālaṅkārasaṃyuttā, api dosalava’ṅkitā.
pasaṃsiyā na viññūhi, sā kaññā viya tādisī..
15.
 tena dosanirāso’va, mahussāhena sādhiyo.
niddosā sabbathā sā’yaṃ, saguṇā na bhaveyya kiṃ?
16.
 sā’laṅkāraviyuttā’pi, guṇayuttā manoharā.
niddosā dosarahitā, guṇayuttā vadhū viya..
17.
 pade vākye tadatthe ca, dosā ye vividhā matā.
so’dāharaṇa metesaṃ, lakkhaṇaṃ kathayāmya’haṃ..
padadosa uddesa
18.
 viruddhatthantarā, jhattha, kiliṭṭhāni, virodhi ca.
neyyaṃ, visesanāpekkhaṃ, hīnatthaka manatthakaṃ..
vākyadosa uddesa
19.
 dosā padāna vākyāna, mekatthaṃ bhaggarītikaṃ.
tathā byākiṇṇa gāmmāni, yatihīnaṃ kamaccutaṃ.
ativutta mapetatthaṃ, sabandhapharusaṃ tathā..
vākyatthadosaüddesa
20.
 apakkamo’, cityahīnaṃ, bhaggarīti, sasaṃsayaṃ.
gāmmaṃ duṭṭhālaṅkatīti, dosā vākyatthanissitā..
padadosaniddesa
21.
 viruddhatthantaraṃ tañhi, yassa’ññattho virujjhati.
adhippete yathā megho, visado sukhaye janaṃ..
22.
 visesya madhikaṃ yenā, jhattha metaṃ bhave yathā.
obhāsitā’sesadiso, khajjoto’yaṃ virājate..
23.
 yassa’tthā’vagamo dukkho, pakatyā’divibhāgato.
kiliṭṭhaṃ taṃ yathā tāya, so’ya māliṅgyate piyā..
24.
 yaṃ kiliṭṭhapadaṃ mandā, bhidheyyaṃ yamakādikaṃ.
kiliṭṭhapadadose’va, tampi anto karīyati..
25.
 patītasaddaracitaṃ, siliṭṭhapadasandhikaṃ.
pasādaguṇasaṃyuttaṃ, yamakaṃ mata medisaṃ..
26.
 abyapetaṃ byapeta’ñña, māvuttā’nekavaṇṇajaṃ.
yamakaṃ tañca pādāna, mādi, majjha, nta, gocaraṃ..
abyapeta paṭhamapādādi yamakaṃ
27.
 sujanā’sujanā sabbe, guṇenāpi vivekino.
vivekaṃ na samāyanti, avivekijanantike..
abyapeta paṭhama dutiya pādādi yamakaṃ
28.
 kusalā’kusalā sabbe, pabalā’pabalā thavā.
no yātā yāva’hosittaṃ, sukhadukkhappadā siyuṃ.
abyapeta paṭhama dutiya tatiyapādādi yamakaṃ..
29.
 sādaraṃ sā daraṃ hantu, vihitā vihitā mayā.
vandanā vandanāmāna, bhājane ratanattaye..
abyapeta catukkapādādi yamakaṃ
30.
 kamalaṃ ka’malaṃ kattuṃ, vanado vanado’mbaraṃ.
sugato sugato lokaṃ, sahitaṃ sa hitaṃ karaṃ..
31.
 abyapetādiyamaka, sseso leso nidassito.
ñeyyāni’māyeva disā, ya’ññāni yamakānipi..
32.
 accantabahavo tesaṃ, bhedā sambhedayoniyo.
tathāpi keci sukarā, keci accantadukkarā..
33.
 yamakaṃ taṃ pahelī paheḷi (ka॰) ca, nekantamadhurāni’ti.
upekkhiyanti sabbāni, sissakhedabhayā mayā..
34.
 desakālakalāloka, ñāyāgamavirodhi yaṃ.
taṃ virodhipadaṃ ce’ta, mudāharaṇato phuṭaṃ..
35.
 ya dappatīta mānīya, vattabbaṃ neyya māhu taṃ.
yathā sabbāpi dhavalā, disā rocanti rattiyaṃ..
36.
 nedisaṃ bahu maññanti, sabbe sabbattha viññuno.
dullabhā’vagatī sadda, sāmatthiyavilaṅghinī..
37.
 siyā visesanāpekkhaṃ, yaṃ taṃ patvā visesanaṃ.
sātthakaṃ taṃ yathā taṃ so, bhiyyo passati cakkhunā..
38.
 hīnaṃ kare visesyaṃ yaṃ, taṃ hīnatthaṃ bhave yathā.
nippabhī kata khajjoto, samudeti divākaro..
39.
 pādapūraṇamattaṃ yaṃ, anatthamiti taṃ mataṃ.
yathā hi vande buddhassa, pādapaṅkeruhaṃ pi ca..
vākyadosa niddesa
40.
 saddato atthato vuttaṃ, yattha bhiyyopi vuccati.
ta mekatthaṃ yathā’bhāti, vārido vārido ayaṃ..
yathā ca
41.
 titthiyaṅkurabījāni, jahaṃ diṭṭhigatāni’ha.
pasādeti pasanne’so, mahāmuni mahājane..
42.
 āraddhakkamavicchedā, bhaggarīti bhave yathā.
kāpi paññā, kopi paguṇo, pakatīpi aho tava..
43.
 padānaṃ  dubbinikkhepā, byāmoho yattha jāyati.
taṃ byākiṇṇanti viññeyyaṃ, tadudāharaṇaṃ yathā..
44.
 bahuguṇe paṇamati, dujjanānaṃ pyayaṃ jano.
hitaṃ pamudito niccaṃ, sugataṃ samanussaraṃ..
45.
 visiṭṭhavacanā’petaṃ, gāmmaṃ’tya’bhimataṃ yathā.
kaññe kāmayamānaṃ maṃ, na kāmayasi kiṃnvi’daṃ?
46.
 padasandhānato kiñci, duppatītikaraṃ bhave.
tampi gāmmaṃ tya’bhimataṃ, yathā yābhavato piyā..
47.
 vuttesu sūcite ṭṭhāne, padacchedo bhave yati.
yaṃ tāya hīnaṃ taṃ vuttaṃ, yatihīnanti sā pana..
48.
 yati sabbatthapādante, vuttaḍḍhe ca visesato.
pubbāparānekavaṇṇa, padamajjhepi katthaci..
tatthodāharaṇapaccudāharaṇāni yathā
49.
 taṃ name sirasā cāmi, karavaṇṇaṃ tathāgataṃ.
sakalāpi disā siñca, tiva soṇṇarasehi yo..
50.
 saro sandhimhi pubbanto, viya lope vibhattiyā.
aññathā tva’ññathā tattha, yā’desādi parā’di’va..
51.
 cādī pubbapadantā’va, niccaṃ pubbapadassitā.
pādayo niccasambandhā, parādīva parena tu..
sabbatthodāharaṇāni yathā
52.
 name taṃ sirasā sabbo, pamā’tītaṃ tathāgataṃ.
yassa lokaggataṃ patta, sso’pamā na hi yujjati..
53.
 munindaṃ taṃ sadā vandā, mya’nantamati muttamaṃ.
yassa paññā ca mettā ca, nissīmāti vijambhati..
cādipādīsu paccudāharaṇāni yathā
54.
 mahāmettā mahāpaññā, ca yattha paramodayā.
paṇamāmi jinaṃ taṃ pa, varaṃ varaguṇā’layaṃ..
55.
 padatthakkamato muttaṃ, kamaccuta midaṃ yathā.
khettaṃ vā dehi gāmaṃ vā, desaṃ vā mama sobhanaṃ..
56.
 lokiyattha  matikkantaṃ, ativuttaṃ mataṃ yathā.
atisambādha mākāsa, metissā thanajambhane..
57.
 samudāyatthato’petaṃ, taṃ apetatthakaṃ yathā.
gāviputto balibaddho, tiṇaṃ khādī pivī jalaṃ..
58.
 bandhe pharusatā yattha, taṃ bandhapharusaṃ yathā.
kharā khilā parikkhīṇā, khette khittaṃ phalatya’laṃ..
vākyatthadosa niddesa
59.
 ñeyyaṃ lakkhaṇa manvattha, vasenā’pakkamādinaṃ.
udāharaṇa metesaṃ, dāni sandassayāmya’haṃ..
tatthā’pakkamaṃ yathā
60.
 bhāvanā, dāna, sīlāni, sammā sampāditāni’ha.
bhoga, saggādi, nibbāna, sādhanāni na saṃsayo..
ocityahīnaṃ yathā
61.
 pūjanīyataro loke, aha meko nirantaraṃ.
mayekasmiṃ guṇā sabbe, yato samuditā ahuṃ..
yathā ca
62.
 yācito’haṃ kathaṃ nāma, na dajjāmya’pi jīvitaṃ.
tathāpi puttadānena, vedhate hadayaṃ mama..
bhaggarīti yathā
63.
 itthīnaṃ dujjanānañca, vissāso nopapajjate.
vise siṅgimhi nadiyaṃ, roge rājakulamhi ca..
sasaṃsayaṃ yathā
64.
 munindacandimā loka, saralolavilocano.
jano’ vakkantapantho’va, gopadassanapīṇito..
65.
 vākyatthato duppatīti, karaṃ gāmmaṃ mataṃ yathā.
poso vīriyavā so’yaṃ, paraṃ hantvā na vissamī..
66.
 duṭṭhālaṅkaraṇaṃ tetaṃ tvethaṃ (?), yatthā’laṅkāradūsanaṃ.
tassā’laṅkāraniddese, rūpa māvi bhavissati..
67.
 kato’tra  saṅkhepanayā mayā’yaṃ,
dosāna mesaṃ pavaro vibhāgo.
eso’va’laṃ bodhayituṃ kavīnaṃ,
tamatthi ce khedakaraṃ parampi..
iti saṅgharakkhitamahāsāmiviracite subodhālaṅkāre
dosāvabodho nāma
paṭhamo paricchedo.
2. dosaparihārāvabodha-dutiyapariccheda
68.
 kadāci kavikosallā, virodho sakalo pya’yaṃ.
dosasaṅkhya matikkamma, guṇavīthiṃ vigāhate..
69.
 tena vuttavirodhāna, mavirodho yathā siyā.
tathā dosaparihārā, vabodho dāni nīyate..
tattha viruddhatthantarassa parihāro yathā
70.
 vindantaṃ pākasālīnaṃ, sālīnaṃ dassanā sukhaṃ.
taṃ kathaṃ nāma megho’yaṃ, visado sukhaye janaṃ?
yathā vā
71.
 vināyakopi nāgo si, gotamopi mahāmati.
paṇītopi rasā’peto, cittā me sāmi te gati..
ajha’tthassa yathā
72.
 kathaṃ tādiguṇābhāve, lokaṃ toseti dujjano?
obhāsitāsesadiso, khajjoto nāma kiṃ bhave?
73.
 pahelikāya paheḷikāya (ka॰) māruḷhā, na hi duṭṭhā kiliṭṭhatā.
piyā sukhā’liṅgitaṃ ka, māliṅgati nu no iti..
74.
 yamake no payojeyya, kiliṭṭhapada micchite.
tato yamaka maññaṃ tu, sabba metaṃmayaṃ viya..
desavirodhino yathā
75.
 bodhisattappabhāvena, thalepi jalajānya’huṃ.
nudantāni’va sucirā, vāsaklesaṃ tahiṃ jale..
kālavirodhino yathā
76.
 mahānubhāva pisuno, munino manda māruto.
sabbotukamayaṃ vāyi, dhunanto kusumaṃ samaṃ..
kalāvirodhino yathā
77.
 nimuggamānaso buddha, guṇe pañcasikhassapi.
tantissara virodho so, na sampīṇeti kaṃ janaṃ?
lokavirodhino yathā
78.
 gaṇaye cakkavāḷaṃ so, candanāyapi sītalaṃ.
sambodhi satta hadayo, paditta’ṅgārapūritaṃ..
ñāyavirodhino yathā
79.
 pariccattabhavopi tva, mupanītabhavo asi.
acintyaguṇasārāya, namo te munipuṅgava..
āgamavirodhino yathā
80.
 nevā’lapati kenā’pi, vacīviññattito yati.
sampajānamusāvādā, phuseyyā’pattidukkaṭaṃ..
neyyassa yathā
81.
 marīcicandanā’lepa, lābhā sītamarīcino.
imā sabbāpi dhavalā, disā rocanti nibbharaṃ..
yathā vā
82.
 manonurañjano māra, ṅganāsiṅgāravibbhamo.
jinenā’samanuññāto, mārassa hadayā’nalo..
visesanāpekkhassa yathā
83.
 apayātā’parādhampi, ayaṃ verī janaṃ jano.
kodhapāṭalabhūtena, bhiyyo passati cakkhunā..
hīnatthassa yathā
84.
 appakānampi pāpānaṃ, pabhāvaṃ nāsaye budho.
api nippabhātā’nīta, khajjoto hoti bhāṇumā..
anatthassa yathā
85.
 na  pādapūraṇatthāya, padaṃ yojeyya katthaci,
yathā vande munindassa, pādapaṅkeruhaṃ varaṃ..
86.
 bhayakodhapasaṃsādi, viseso tādiso yadi.
vattuṃ kāmīyate doso, na tatthe’katthatākato..
yathā
87.
 sappo sappo! ayaṃ handa, nivattatu bhavaṃ tato,
yadi jīvitukāmo’si, kathaṃ ta mupasappasi?
bhaggarītino yathā
88.
 yokoci rūpā’tisayo, kanti kāpi manoharā.
vilāsā’tisayo kopi,
aho! buddhamaho’dayo..
89.
 abyāmohakaraṃ bandhaṃ, abyākiṇṇaṃ manoharaṃ.
adūrapada vinyāsaṃ, pasaṃsanti kavissarā..
yathā
90.
 nīluppalā’bhaṃ nayanaṃ, bandhukaruciro’dharo.
nāsā hema’ṅkuso tena, jino’yaṃ piyadassano..
91.
 samatikkanta gāmmattaṃ, kanta vācā’bhisaṅkhataṃ.
bandhanaṃ rasahetuttā, gāmmattaṃ ativattati..
yathā
92.
 dunoti kāmacaṇḍālo, so maṃ sadaya niddayo.
īdisaṃ byasanā’pannaṃ, sukhīpi ki mupekkhase?
93.
 yatihīnaparihāro, na pune’dāni nīyate.
yato na savanu’bbegaṃ, heṭṭhā yesaṃ vicāritaṃ..
kamaccutassa yathā
94.
 udāracarito’si tvaṃ, tene’vā’rādhanā tvayi.
desaṃ vā dehi gāmaṃ vā, khettaṃ vā mama sobhanaṃ..
ativuttassa yathā
95.
 munindacandasambhūta, yasorāsimarīcinaṃ.
sakalopya’ya mākāso, nā’vakāso vijambhane..
96.
 vākyaṃ  byāpannacittānaṃ, apetatthaṃ aninditaṃ.
tenu’mmattādikānaṃ taṃ, vacanā’ññatra dussati..
yathā
97.
 samuddo pīyate so’ya, maha’majja jarāturo.
ime gajjanti jīmūtā, sakkasse’rāvaṇo piyo..
98.
 sukhumālā’virodhitta, dittabhāvappabhāvitaṃ.
bandhanaṃ bandhapharusa, dosaṃ saṃdūsayeyya taṃ..
yathā
99.
 passantā rūpavibhavaṃ, suṇantā madhuraṃ giraṃ.
caranti sādhū sambuddha, kāle keḷiparammukhā..
apakkamassa yathā
100.
 bhāvanā, dāna, sīlāni, sammā sampāditāni’ha.
nibbāna, bhoga, saggādi, sādhanāni na saṃsayo..
101.
 uddiṭṭhavisayo koci, viseso tādiso yadi.
anu’ddiṭṭhesu neva’tthi, doso kamavilaṅghane..
yathā
102.
 kusalā’kusalaṃ abyā, kata’miccesu pacchimaṃ.
abyākataṃ pākadaṃ na, pākadaṃ paṭhamadvayaṃ..
103.
 saguṇānā’vikaraṇe, kāraṇe sati tādise.
ocityahīnatā’patti, natthi bhūtatthasaṃsino..
104.
 ocityaṃ nāma viññeyyaṃ, loke vikhyāta mādarā.
tattho’padesapabhavā, sujanā kavipuṅgavā..
105.
 viññātocityavibhavo, cityahīnaṃ parihare.
tato’cityassa sampose,
rasaposo siyā kate..
yathā
106.
 yo mārasena māsanna, māsannavijayu’ssavo.
tiṇāyapi na maññittha, so vo detu jayaṃ jino..
107.
 āraddhakattukammādi, kamā’tikkamalaṅghane.
bhaggarītivirodho’yaṃ, gatiṃ na kvā’pi vindati..
yathā
108.
 sujana’ññāna mitthīnaṃ,  vissāso no’papajjate.
visassa siṅgino roga, nadīrājakulassa ca..
yathā
109.
 bhesajje vihite suddha, buddhādiratanattaye.
pasāda mācare niccaṃ, sajjane saguṇepi ca..
sasaṃsayassa yathā
110.
 munindacandimā’loka, rasa lola vilocano.
jano’vakkantapantho’va, raṃsidassanapīṇito..
111.
 saṃsayāye’va yaṃkiñci, yadi kīḷādihetunā.
payujjate na doso’va, sasaṃsayasamappito..
yathā
112.
 yāte dutiyaṃ nilayaṃ, garumhi sakagehato.
pāpuṇeyyāma niyataṃ, sukha’majjhayanā’dinā..
113.
 subhagā bhaginī sā’yaṃ, etassi’ccevamādikaṃ.
na ‘gāmma’miti niddiṭṭhaṃ, kavīhi sakalehipi..
114.
 duṭṭhā’laṅkāravigame, sobhanā’laṅkatikkamo.
alaṅkāraparicchede, āvibhāvaṃ gamissati..
115.
 dose parīharitu mesa varo’padeso,
satthantarānusaraṇena kato mayevaṃ.
viññāyi’maṃ garuvarāna’dhika’ppasādā,
dose paraṃ parihareyya yasobhilāsī..
iti saṅgharakkhitamahāsāmiviracite subodhālaṅkāre
dosaparihārāvabodho nāma
dutiyo paricchedo.
3. guṇāvabodha-tatiyapariccheda
anusandhi
116.
 sambhavanti  guṇā yasmā, dosāne’va’matikkame.
dassessaṃ te tato dāni, sadde sambhūsayanti ye..
saddālaṅkāra uddesa
117.
 pasādo’jo, madhuratā, samatā, sukhumālatā.
sileso’daratā, kanti, atthabyatti, samādhayo..
saddālaṅkāra payojana
118.
 guṇehe’tehi sampanno, bandho kavimanoharo.
sampādiyati kattūnaṃ, kitti maccantanimmalaṃ..
saddālaṅkāra niddesa
119.
 adūrāhitasambandha, subhagā yā padā’vali.
supasiddhā’bhidheyyā’yaṃ, pasādaṃ janaye yathā..
120.
 alaṅkarontā vadanaṃ, munino’dhararaṃsiyo.
sobhante’ruṇaraṃsī’va, sampatantā’mbujo’dare..
121.
 ojo samāsabāhulya, meso gajjassa jīvitaṃ.
pajjepya’nā’kulo so’yaṃ,
kanto kāmīyate yathā..
122.
 muninda manda sañjāta, hāsa candana limpitā.
pallavā dhavalā tasse, veko nā’dharapallavo..
123.
 padā’bhidheyyavisayaṃ, samāsa byāsa sambhavaṃ.
yaṃ pāriṇatyaṃ hotī’ha, sopi ojo’va taṃ yathā..
124.
 jotayitvāna saddhammaṃ, santāretvā sadevake.
jalitvā aggikhandho’va, nibbuto so sasāvako..
125.
 matthakaṭṭhī matassā’pi, rajobhāvaṃ vajantu me.
yato puññena te sentu, jina pāda’mbujadvaye..
126.
 iccatra  niccappaṇati, gedho sādhu padissati.
jāyate’yaṃ guṇo tikkha, paññānamabhiyogato..
127.
 madhurattaṃ padāsatti, ra’nuppāsavasā dvidhā.
siyā samasuti pubbā, vaṇṇā’vutti paro yathā..
128.
 yadā eso’bhisambodhiṃ, sampatto munipuṅgavo.
tadā pabhuti dhammassa, loke jāto mahu’ssavo..
129.
 munindamandahāsā te, kunda sandohavibbhamā.
disanta manudhāvanti, hasantā candakantiyo..
130.
 sabbakomalavaṇṇehi, nā’nuppāso pasaṃsiyo.
yathā’yaṃ mālatīmālā, lina lolā’limālinī..
131.
 mudūhi vā kevalehi, kevalehi phuṭehi vā,
missehi vā tidhā hoti, vaṇṇehi samatā yathā..
kevalamudusamatā
132.
 kokilā’lāpasaṃvādī, munindā’lāpavibbhamo.
hadayaṅgamataṃ yāti, sataṃ deti ca nibbutiṃ..
kevalaphuṭasamatā
133.
 sambhāvanīyasambhāvaṃ, bhagavantaṃ bhavantaguṃ.
bhavantasādhanā’kaṅkhī, ko na sambhāvaye vibhuṃ..
missakasamatā
134.
 laddhacandanasaṃsagga, sugandhi malayā’nilo.
manda māyāti bhīto’va, munindamukhamārutā..
135.
 aniṭṭhura’kkhara’ppāyā, sabbakomala nissaṭā.
kicchamuccāraṇā’peta, byañjanā sukhumālatā..
136.
 passantā rūpavibhavaṃ, suṇantā madhuraṃ giraṃ.
caranti sādhū sādhu (sī-chandhānurakkhaṇatthaṃ) sambuddha, kāle keḷiparammukhā..
137.
 alaṅkāravihīnā’pi, sataṃ sammukhate’disī.
ārohati visesena, ramaṇīyā ta’dujjalā..
138.
 romañca  piñcha racanā, sādhu vādāhitaddhanī.
laḷanti’me munimeghu, mmadā sādhu sikhāvalā..
139.
 sukhumālatta matthe’va, padatthavisayampi ca.
yathā matādisaddesu, kittisesādikittanaṃ..
140.
 siliṭṭha pada saṃsagga, ramaṇīya guṇā’layo.
sabandhagāravo so’yaṃ, sileso nāma taṃ yathā..
141.
 bāli’nduvibbhama’cchedi, nakharā’vali kantibhi.
sā munindapada’mbhoja, kanti vo valitā’vataṃ..
142.
 ukkaṃsavanto yokoci, guṇo yadi patīyate.
udāro’yaṃ bhave tena, sanāthā bandhapaddhati..
143.
 pādambhoja rajo litta, gattā ye tava gotama.
aho! te jantavo yanti, sabbathā nirajattanaṃ..
144.
 evaṃ jinā’nubhāvassa, samukkaṃso’tra dissati.
paññavā vidhinā’nena, cintaye para mīdisaṃ..
145.
 udāro sopi viññeyyo, yaṃ pasattha visesanaṃ.
yathā kīḷāsaro līlā, hāso hemaṅgadā’dayo..
146.
 lokiya’tthā’na’tikkantā, kantā sabbajanānapi.
kanti nāmā’tivuttassa, vuttā sā parihārato..
yathā muninda iccādi.
147.
 atthabyattā’bhidheyyassā,
neyyatā saddato’tthato.
sā’yaṃ tadubhayā neyya, parihāre padassitā.
yathā marīciccādi ca, manonurañjanoccādi..
puna atthena yathā
148.
 sabhāvā’malatā dhīra, mudhā pādanakhesu te.
yato te’vanatā’nanta, moḷicchāyā jahanti no..
149.
 ‘bandhasāro’ti maññanti, yaṃ samaggāpi viññuno.
dassanā’vasaraṃ patto, samādhi nāma’yaṃ guṇo..
150.
 aññadhammo tato’ññattha, lokasīmā’nurodhato.
sammā ādhīyate’cce’so, ‘samādhī’ti niruccati..
samādhi uddesa
151.
 apāṇe  pāṇīnaṃ dhammo, sammā ādhīyate kvaci,.
nirūpe rūpayuttassa, nirase sarasassa, ca..
152.
 adrave dravayuttassa, akattaripi kattutā,.
kaṭhinassā’sarīre,pi, rūpaṃ tesaṃ kamā siyā..
samādhiniddesa
apāṇe pāṇīnaṃ dhammo
153.
 uṇṇā puṇṇi’ndunā nātha! divāpi saha saṅgamā.
viniddā sampamodanti, maññe kumudinī tava..
nirupe rūpayuttassa
154.
 dayārasesu mujjantā, janā’matarasesvi’va.
sukhitā hatadosā te, nātha! pāda’mbujā’natā..
nirase sarasassa
155.
 madhurepi guṇe dhīra, na’ppasīdanti ye tava.
kīdisī manasovutti, tesaṃ khāraguṇāna bho’..
adrave dravayuttassa
156.
 sabbatthasiddha! cūḷaka, puṭapeyyā mahāguṇā.
disā samantā dhāvanti, kundasobhā sa lakkhaṇā..
akattaripi kattutā
157.
 mārā’ribalavissaṭṭhā, kuṇṭhā nānāvidhā’yudhā.
lajjamānā’ññavesena, jina! pādā’natā tava..
kaṭhinassā sarīre
158.
 munindabhāṇumā kālo,
dito bodho’dayā’cale.
saddhammaraṃsinā bhāti, bhinda mandatamaṃ paraṃ..
159.
 vamanu’ggiranādye’taṃ, guṇavutya’pariccutaṃ.
atisundara maññaṃ tu, kāmaṃ vindati gāmmataṃ..
160.
 kantīnaṃ vamanabyājā, munipādanakhā’valī.
candakantī pivantī’va, nippabhaṃ taṃ karontiyo..
161.
 acittakattukaṃ  rucya rucca (sī॰), miccevaṃ guṇakammataṃ.
sacittakattukaṃ pe’taṃ, guṇakammaṃ yadu’ttamaṃ..
162.
 uggiranto’va sasneha, rasaṃ jinavaro jane.
bhāsanto madhuraṃ dhammaṃ, kaṃ na sappīṇaye janaṃ..
163.
 yo saddasatthakusalo kusalo nighaṇḍu,
chandoalaṅkatisu niccakatā’bhiyogo.
so’yaṃ kavittavikalopi kavīsu saṅkhya,
moggayha vindati hi kitti’ mamandarūpaṃ..
iti saṅgharakkhitamahāsāmiviracite subodhālaṅkāre
guṇāvabodho nāma
tatiyo paricchedo.
4. atthālaṅkārāvabodha-catutthapariccheda
164.
 atthālaṅkārasahitā, saguṇā bandhapaddhati.
accantakantā kantā yato accantakantā (ka॰) va vuccante te tato’dhunā..
165.
 sabhāva, vaṅkavuttīnaṃ, bhedā dvidhā alaṃkriyā.
paṭhamā tattha vatthūnaṃ, nānāvatthā’vibhāvinī..
yathā
166.
 līlā vikanti subhago, disā thira vilokano.
bodhisattaṅkuro bhāsaṃ, viroci vāca māsabhiṃ..
167.
 vutti vatthusabhāvassa, yā’ññathā sā’parā bhave.
tassā’nantavikappattā, hoti bījo’padassanaṃ..
vaṅkavutti atthālaṅkāra
uddesa
168.
 tatthā’tisaya, upamā, rūpakā, vutti, dīpakaṃ,.
akkhepo, tthantaranyāso, byatireko, vibhāvanā..
169.
 hetu, kkamo, piyataraṃ, samāsa, parikappanā.
samāhitaṃ, pariyāya, vutti, byājopavaṇṇanaṃ..
170.
 visesa, ruḷhāhaṅkārā, sileso, tulyayogitā.
nidassanaṃ, mahantattaṃ, vañcanā, ppakatatthuti,..
171.
 ekāvali, aññamaññaṃ, sahavutti, virodhitā.
parivutti, bbhamo, bhāvo, missa, māsī, rasī, iti..
172.
 ete bhedā samuddiṭṭhā, bhāvo jīvita muccate.
vaṅkavuttīsu posesi, sileso tu siriṃ paraṃ..
niddesa
173.
 pakāsakā visesassa, siyā’tisayavutti yā.
lokā’tikkantavisayā, lokiyā,ti ca sā dvidhā..
174.
 lokiyātisayasse’te,
bhedā ye jātiādayo.
paṭipādīyate tva’jja, lokātikkantagocarā..
175.
 pivanti dehakantī ye, nettañjalipuṭena te.
nā’laṃ hantuṃ jine’saṃ tvaṃ, taṇhaṃ taṇhāharopi kiṃ?
176.
 upamāno’pameyyānaṃ, sadhammattaṃ siyo’pamā.
sadda, tthagammā, vākyattha, visayā,ti ca sā bhidhā..
177.
 samāsa, paccaye, vā’dī, saddā tesaṃ vasā tidhā.
saddagammā samāsena, munindo candimā’nano..
178.
 āyādī paccayā tehi, vadanaṃ paṅkajāyate.
munindanayana dvandaṃ, nīluppaladalīyati..
179.
 ivādī iva, vā, tulya, samāna, nibha, sannibhā.
yathā, saṅkāsa, tulita, ppakāsa, patirūpakā..
180.
 sarī, sarikkha, saṃvādī, virodhi, sadisā, viya.
paṭipakkha, paccanīkā, sapakkho, pamito, pamā..
181.
 paṭibimba, paṭicchanna, sarūpa, sama, samitā.
savaṇṇā, bhā, paṭinidhi, sadhammā, di salakkhaṇā..
182.
 jayatya, kkosati, hasati, patigajjati, dūbhati.
usūyatya, vajānāti, nindati, ssati, rundhati..
183.
 tassa coreti sobhaggaṃ, tassa kantiṃ vilumpati.
tena saddhiṃ vivadati, tulyaṃ tenā’dhirohati..
184.
 kacchaṃ vigāhate, tassa, ta manvetya, nubandhati.
taṃsīlaṃ, taṃnisedheti, tassa cā’nukaroti, me..
185.
 upamāno’pameyyānaṃ, sadhammattaṃ vibhāvibhi.
imehi upamābhedā, keci niyyanti sampati..
186.
 vikāsipadumaṃ’vā’ti, sundaraṃ sugatā’nanaṃ.
iti dhammopamā nāma, tulyadhammanidassanā..
187.
 dhammahīnā ‘‘mukha’mbhoja, sadisaṃ munino’’iti.
viparīto’pamā ‘‘tulya, mānanena’mbujaṃ tava’’..
188.
 tavā’nana’miva’mbhojaṃ, ambhoja’miva te mukhaṃ.
aññamaññopamā sā’yaṃ, aññamaññopamānato..
189.
 ‘‘yadi kiñci bhave’mbhojaṃ, locana’bbhamuvibbhamaṃ.
dhāretuṃ mukhasobhaṃ taṃ, tave’’ti abbhutopamā..
190.
 ‘‘sugandhi sobhā sambandhī, sisiraṃ’su virodhi ca.
mukhaṃ tava’mbujaṃve’ti’’, sā silesopamā matā..
191.
 sarūpasaddavāccattā, sā santānopamā yathā.
bālā’vu’yyānamālā’yaṃ, sā’lakā’nanasobhinī..
192.
 khayī cando, bahurajaṃ, padumaṃ, tehi te mukhaṃ.
samānampi samukkaṃsi, tya’yaṃ nindopamā matā..
193.
 asamattho mukheni’ndu, jina! te paṭigajjituṃ.
jaḷo kalaṅkī’ti ayaṃ, paṭisedhopamā siyā..
194.
 ‘‘kacchaṃ candāravindānaṃ, atikkamma mukhaṃ tava.
attanā’va samaṃ jāta’’, mitya’sādhāraṇopamā..
195.
 ‘‘sabba’mbhoja’ppabhāsāro, rāsibhūto’va katthaci.
tavā’nanaṃ vibhātī’’ti, hotā’bhūtopamā ayaṃ..
196.
 patīyate’tthagammā tu, saddasāmatthiyā kvaci.
samāsa, ppaccaye, vādi, saddayogaṃ vinā api..
197.
 bhiṅgāne’māni  cakkhūni, nā’mbujaṃ mukha’mevi’daṃ.
subyattasadisattena, sā sarūpopamā matā..
198.
 ‘‘maye’va mukhasobhā’sse, tyala’mindu! vikatthanā.
yato’mbujepi sā’tthīti’’, parikappopamā ayaṃ..
199.
 ‘‘kiṃ vā’mbuja’ntobhantāli, kiṃ lolanayanaṃ mukhaṃ.
mama dolāyate citta’’, micca’yaṃ saṃsayopamā..
200.
 kiñci vatthuṃ padassetvā, sadhammassā’bhidhānato.
sāmyappatītisabbhāvā, pativatthupamā yathā..
201.
 janesu jāyamānesu, ne’kopi jinasādiso.
dutiyo nanu natthe’va, pārijātassa pādapo..
202.
 vākyatthene’va vākyattho, yadi kocū’pamīyate.
ivayuttā, viyuttattā, sā vākyatthopamā dvidhā..
ivayuttā
203.
 jino saṃklesatattānaṃ, āvibhūto janāna’yaṃ.
ghammasantāpatattānaṃ, ghammakāle’mbudo viya..
ivaviyuttā
204.
 munindānana mābhāti, vilāsekamanoharaṃ.
uddhaṃ samuggatassā’pi, kiṃ te canda vijambhanā..
205.
 samubbejeti dhīmantaṃ, bhinnaliṅgādikaṃ tu yaṃ.
upamādūsanāyā’la, metaṃ katthaci taṃ yathā..
206.
 haṃsī’vā’yaṃ sasī bhinna, liṅgā, kāsaṃ sarāni’va.
vijāti vacanā, hīnā, sā’va bhatto bhaṭo’dhipe..
207.
 ‘‘khajjoto bhāṇumālī’va, vibhāti’’tyadhikopamā.
aphuṭṭhatthā ‘‘balambodhi, sāgaro viya saṃkhubhi..’’
208.
 ‘‘cande kalaṅko bhiṅgo’ve’, tyu’pamāpekkhinī ayaṃ.
khaṇḍitā keravā’kāro, sakalaṅko nisākaro..
209.
 iccevamādirūpesu, bhavanti vigatā’darā.
karonti cā’daraṃ dhīrā, payoge kvaci de’va tu..
210.
 itthīyaṃ’vā’jano yāti, vadatye’sā pumā viya.
piyo pāṇā ivā’yaṃ me, vijjā dhana’miva’ccitā..
211.
 bhavaṃ  viya mahīpāla, devarājā virocate.
ala’maṃsumato kacchaṃ, tejasā rohituṃ ayaṃ..
212.
 upamāno’pameyyānaṃ, abhedassa nirūpanā.
upamā’va tirobhūta, bhedā rūpaka muccate..
213.
 asesa vatthu visayaṃ, ekadesa vivutti vivatti (ṭīkā), ca.
taṃ dvidhā puna paccekaṃ, samāsādivasā tidhā..
asesavatthuvisayasamāsa
214.
 aṅgulidala saṃsobhiṃ, nakhadīdhiti kesaraṃ.
sirasā na pilandhanti, ke muninda pada’mbujaṃ..
asesavatthuvisayaasamāsa
215.
 ratanāni guṇā bhūrī, karuṇā sītalaṃ jalaṃ.
gambhīratta magādhattaṃ, paccakkho’yaṃ jino’mbudhi..
asesavatthuvisayamissaka
216.
 candikā mandahāsā te, muninda! vadani’nduno.
pabodhayatya’yaṃ sādhu, mano kumuda kānanaṃ..
217.
 asesavatthuvisaye, pabhedo rūpake ayaṃ.
ekadesavivuttimhi, bhedo dāni pavuccati..
ekadesavivuttisamāsa
218.
 vilāsa hāsa kusumaṃ, rucirā’dhara pallavaṃ.
sukhaṃ ke vā na vindanti, passantā munino mukhaṃ..
ekadesavivuttiasamāsa
219.
 pādadvandaṃ munindassa, dadātu vijayaṃ tava.
nakharaṃsī paraṃ kantā, yassa pāpajayaddhajā..
ekadesavivuttimissaka
220.
 sunimmalakapolassa, muninda vadani’nduno.
sādhu’ppabuddha hadayaṃ, jātaṃ kerava kānanaṃ..
221.
 rūpakāni  bahūnye’va ṭīkāyaṃ uddhaṭaṃ yuttarūpakaṃ sitapupphujalaṃ lola, nettabhiṅga tavā’nanaṃ. kassa nāma mano dhīra, nākaḍḍhati manoharaṃ., yuttā, yuttādibhedato.
visuṃ na tāni vuttāni, etthe’va’ntogadhāni’ti..
222.
 ‘‘candimā’kāsapaduma’’, miccetaṃ khaṇḍarūpakaṃ.
duṭṭha, ‘‘mamboruhavanaṃ, nettāni’ccā’’di sundaraṃ..
223.
 pariyanto vikappānaṃ, rūpakasso’pamāya ca.
natthi yaṃ tena viññeyyaṃ, avutta manumānato..
224.
 punappuna muccāraṇaṃ punappunuccāraṇaṃ yaṃ (sī॰ ka॰), yamatthassa, padassa ca.
ubhayesañca viññeyyā, sā’ya’māvutti nāmato..
atthāvutti
225.
 mano harati sabbesaṃ, ādadāti disā dasa.
gaṇhāti nimmalattañca, yasorāsi jinassa’yaṃ..
padāvutti
226.
 vibhāsenti disā sabbā, munino dehakantiyo.
vibhā senti ca sabbāpi, candādīnaṃ hatā viya..
ubhayāvutti
227.
 jitvā viharati klesa, ripuṃ loke jino ayaṃ.
viharatya’rivaggo’yaṃ, rāsibhūto’va dujjane..
228.
 ekattha vattamānampi, sabbavākyo’pakārakaṃ.
dīpakaṃ nāma taṃ cādi, majjha, ntavisayaṃ tidhā..
ādi dīpaka
229.
 akāsi buddho veneyya, bandhūna mamito’dayaṃ.
sabbapāpehi ca samaṃ, nekatitthiyamaddanaṃ..
majjhe dīpaka
230.
 dassanaṃ munino sādhu, janānaṃ jāyate’mataṃ.
tada’ññesaṃ tu jantūnaṃ, visaṃ nicco’patāpanaṃ..
antadīpaka
231.
 accanta  kanta lāvaṇya, candā’tapa manoharo.
jinā’nani’ndu indu ca, kassa nā’nandako bhave..
mālādīpaka
232.
 hotā’vippaṭisārāya, sīlaṃ, pāmojjahetu so.
taṃ pītihetu, sā cā’yaṃ, passaddhyā’di pasiddhiyā..
233.
 iccā’didīpakattepi, pubbaṃ pubba mapekkhinī.
vākyamālā pavattāti, taṃ mālādīpakaṃ mataṃ..
234.
 anene’va’ppakārena, sesāna mapi dīpake.
vikappānaṃ vidhātabbā, nugati suddhabuddhibhi..
235.
 visesa vacani’cchāyaṃ, nisedhavacanaṃ tu yaṃ.
akkhepo nāma soyañca, tidhā kālappabhedato..
236.
 ekākī’ nekasenaṃ taṃ, māraṃ sa vijayī jino.
kathaṃ ta mathavā tassa, pāramībala mīdisaṃ..
atītakkhepo.
237.
 kiṃ citte’jāsamugghātaṃ, apatto’smīti khijjase.
paṇāmo nanu so ye’va, sakimpi sugate gato..
vattamānakkhepo.
238.
 saccaṃ na te gamissanti, sivaṃ sujanagocaraṃ.
micchādiṭṭhi parikkanta parikanta (ka॰), mānasā ye sudujjanā..
anāgatakkhepo.
239.
 ñeyyo atthantaranyāso, yo, ññavākyatthasādhano.
sabbabyāpī visesaṭṭho, hivisiṭṭha’ssa bhedato..
hi rahita sabbabyāpī
240.
 tepi lokahitā sattā, sūriyo candimā api.
atthaṃ passa gamissanti, niyamo kena laṅghyate..
hi sahita sabbabyāpī
241.
 satthā devamanussānaṃ, vasī sopi munissaro.
gato’va nibbutiṃ sabbe, saṅkhārā na hi sassatā..
hi rahita visesaṭṭha
242.
 jino  saṃsārakantārā, janaṃ pāpeti pāpesi (ka॰) nibbutiṃ.
nanu yuttā gati sā’yaṃ, vesārajja samaṅginaṃ..
hi sahita visesaṭṭha
243.
 surattaṃ te’dharaphuṭaṃ, jina! rañjeti mānasaṃ.
sayaṃ rāgaparītā hi, pare rañjenti saṅgate..
244.
 vācce gamme tha vatthūnaṃ, sadisatte pabhedanaṃ.
byatireko’ya’mapye’ko, bhayabhedā catubbidho..
vāccaekabyatireka
245.
 gambhīratta mahattādi, guṇā jaladhinā jina!.
tulyo tva masi bhedo tu, sarīrene’disena te..
vācca ubhayabyatireka
246.
 mahāsattā’tigambhīrā, sāgaro sugatopi ca.
sāgaro’ñjanasaṅkāso, jino cāmīkarajjuti..
gamma ekabyatireka
247.
 na santāpāpahaṃ nevi, cchitadaṃ migalocanaṃ.
muninda! nayanadvandaṃ, tava tagguṇa bhūsitaṃ..
gammaübhayabyatireka
248.
 munindānana mambhoja, mesaṃ nānatta mīdisaṃ.
suvuttā’matasandāyī, vadanaṃ ne’disa’mbujaṃ..
249.
 pasiddhaṃ kāraṇaṃ yattha, nivattetvā’ ñākāraṇaṃ.
sābhāvikatta mathavā, vibhābyaṃ sā vibhāvanā..
kāraṇantaravibhāvanā
250.
 anañjitā’sitaṃ nettaṃ, adharo rañjitā’ruṇo.
samānatā bhamu cā’yaṃ, jinā’nāvañcitā tava..
sābhāvika vibhāvanā
251.
 na hoti khalu dujjanya, mapi dujjanasaṅgame.
sabhāvanimmalatare, sādhujantūna cetasi..
252.
 janako, ñāpako ceti, duvidhā hetavo siyuṃ.
paṭisaṅkharaṇaṃ tesaṃ, alaṅkāratāyo’ditaṃ..
253.
 bhāvā’bhāva kiccavasā, cittahetuvasāpi ca.
bhedā’nantā idaṃ tesaṃ, mukhamatta nidassanaṃ..
254.
 paramatthapakāse’ka, rasā sabbamanoharā.
munino desanā’yaṃ me, kāmaṃ toseti mānasaṃ..
bhāvakicco kārakahetu.
255.
 dhīrehi saha saṃvāsā, saddhammassā’bhiyogato.
niggaheni’ndriyānañca, dukkhassu’pasamo siyā..
abhāvakicco kārakahetu.
256.
 muninda’canda saṃvādi, kantabhāvo’pasobhinā.
mukhene’va subodhaṃ te, manaṃ pāpā’bhinissaṭaṃ..
bhāvakicco ñāpakahetu.
257.
 sādhuhatthā’ravindāni, saṅkocayati te kathaṃ.
muninda! caraṇadvanda, rāgabālā’tapo phusaṃ?
ayuttakārī cittahetu.
258.
 saṅkocayanti jantūnaṃ, pāṇipaṅkeruhāni’ha.
muninda! caraṇadvanda, nakha candāna’ maṃsavo..
yuttakārī cittahetu.
259.
 uddiṭṭhānaṃ padatthānaṃ, anuddeso yathākkamaṃ.
‘saṅkhyāna’miti niddiṭṭhaṃ, yathāsaṅkhyaṃ kamopi ca..
260.
 ālāpa hāsa līḷāhi, muninda! vijayā tava.
kokilā kumudāni co, pasevante vanaṃ jalaṃ..
261.
 siyā piyataraṃ nāma, attharūpassa kassaci.
piyassā’tisayene’taṃ, yaṃ hoti paṭipādanaṃ..
262.
 pītiyā me samuppannā, santa! sandassanā tava.
kālenā’yaṃ bhave pīti, tave’va puna dassanā..
263.
 vaṇṇiteno’pamānena, vutyā’dhippeta vatthuno.
samāsavutti nāmā’yaṃ, attha saṅkhepa rūpato..
264.
 sā’yaṃ  visesyamattena, bhinnā’bhinnavisesanā.
atthe’va aparā pya’tthi, bhinnā’bhinnavisesanā..
abhinnavisesana
265.
 visuddhā’matasandāyī, pasattharatanā’layo.
gambhīro cā’ya’ mambodhi, puññenā’pādito mayā..
bhinnābhinnavisesana
266.
 icchita’tthapado sāro, phalapuppho’pasobhito.
sacchāyo’ya’mapubbova kapparukkho samuṭṭhito..
267.
 sāgarattena saddhammo, rukkhatteno’dito jino.
sabbe sādhāraṇā dhammā, pubbatrā’ññatra tu’ttayaṃ..
268.
 vatthuno’ññappakārena, ṭhitā vutti tada’ññathā.
parikappīyate yattha, sā hoti parikappanā..
269.
 upamā’bbhantarattena, kiriyādivasena ca.
kameno’dāharissāmi, vividhā parikappanā..
upamābbhantaraparikappanā
270.
 icchābhaṅgā’turā’sīnā, tā’tiniccala maccharā.
vasaṃ nenti’va dhīraṃ taṃ, tadā yogā’bhiyogato..
kriyāparikappanā
271.
 gajaṃ māro samāruḷho, yuddhāya’ccanta’munnataṃ.
magga manvesatī nūna, jinabhīto palāyituṃ..
guṇaparikappanā
272.
 muninda! pādadvande te, cāru rājiva sundare.
maññe pāpā’bhi’sammadda, jātasoṇena soṇimā..
273.
 maññe, saṅke, dhuvaṃ, nūna, miva, micceva mādihi.
sā’yaṃ byañjīyate kvā’pi, kvā’pi vākyena gamyate..
gammaparikappanā
274.
 dayā sañjāta sarasā, dehā nikkhantakantiyo.
pīṇentā jina! te sādhu, janaṃ sarasataṃ nayuṃ..
275.
 ārabbhantassa  yaṃkiñci, kattuṃ puññavasā puna.
sādhana’ntaralābho yo, taṃ vadanti samāhitaṃ..
276.
 mārā’ribhaṅgā’bhimukha, mānaso tassa satthuno.
mahāmahī mahāravaṃ, ravī’ya’mupakārikā..
277.
 avatvā’bhimataṃ tassa, siddhiyā dassana’ññathā.
vadanti taṃ ‘pariyāya, vuttī’ti sucibuddhayo..
278.
 vivaṭa’ṅgaṇanikkhittaṃ, dhana’mārakkha vajjitaṃ.
dhanakāma! yathākāmaṃ, tuvaṃ gaccha yadicchasi..
279.
 thutiṃ karoti nindanto, viya taṃ byājavaṇṇanaṃ.
dosā’bhāsā guṇā eva, yanti sannidhi matra hi..
280.
 sañcāletu malaṃ tvaṃ’si, bhusaṃ kuvalayā’khilaṃ.
visesaṃ tāvatā nātha!, guṇānaṃ te vadāma kiṃ?
281.
 visesi’cchāyaṃ dabbassa, kriyā, jāti, guṇassa ca.
vekalladassanaṃ yatra, viseso nāma yaṃ bhave..
282.
 na rathā, na ca mātaṅgā, na hayā, na padātayo.
jito mārāri muninā, sambhārāvajjanena hi..
dabbavisesavutti.
283.
 na baddhā bhūkuṭi, neva, phurito dasanacchado.
mārāribhaṅgaṃ cā’kāsi, muni vīro varo sayaṃ..
kriyāvisesavutti.
284.
 na disāsu byāttā tatā (ka॰) raṃsi,
nā’loko lokapatthaṭo.
tathāpya’ndhatamaharaṃ, paraṃ sādhusubhāsitaṃ..
jātivisesavutti.
285.
 na kharaṃ, na hi vā thaddhaṃ, muninda! vacanaṃ tava.
tathāpi gāḷhaṃ khaṇati, nimmūlaṃ janatāmadaṃ..
guṇavisesavutti
286.
 dassīyate’tirittaṃ  tu, sūravīrattanaṃ yahiṃ.
vadanti viññūvacanaṃ, ruḷhāhaṅkāra mīdisaṃ..
287.
 dame nandopanandassa, kiṃ me byāpāradassanā?
puttā me pādasambhattā, sajjā sante’va tādise..
288.
 sileso vacanā’nekā, bhidheyye’kapadāyutaṃ.
abhinnapadavākyādi, vasā tedhā’ya mīrito..
289.
 andhatamaharo hārī, samāruḷho mahodayaṃ.
rājate raṃsimālī’yaṃ, bhagavā bodhayaṃ jane..
abhinnapadavākyasileso.
290.
 sāradā’malakā’bhāso, samānīta parikkhayo.
kumudā’karasambodho, pīṇeti janataṃ sudhī..
bhinnapadavākyasileso.
291.
 samāhita’ttavinayo, ahīna mada maddano.
sugato visadaṃ pātu, pāṇinaṃ so vināyako..
bhinnābhinnapadavākyasileso.
292.
 viruddhā, viruddhā, bhinna, kammā, niyamavā, paro.
niyama’kkhepavacano, avirodhi, virodhya’pi..
293.
 ocitya samposakādi, sileso, padajā’di padajāti (ka॰) pi.
esaṃ nidassanesve’va, rūpa māvi bhavissati..
viruddhakammasilesa
294.
 savase vattayaṃ lokaṃ, akhilaṃ kallaviggaho.
parābhavati mārāri, dhammarājā vijambhate..
aviruddhakammasilesa
295.
 sabhāvamadhuraṃ puñña viseso’daya sambhavaṃ.
suṇanti vācaṃ munino, janā passanti cā’mataṃ..
abhinnakammasilesa
296.
 andhakārā’pahārāya, sabhāva madhurāya ca.
mano pīṇeti jantūnaṃ, jino vācāya bhāya ca..
niyamavantasilesa
297.
 kesa’kkhīnaṃ’va kaṇhattaṃ, bhamūnaṃyeva vaṅkatā.
pāṇipādā’dharānaṃ’va, munindassā’bhirattatā..
niyamakkhepasilesa
298.
 pāṇipādā’dharesve’va, sārāgo tava dissati.
dissate so’ya mathavā, nātha! sādhuguṇesva’pi..
avirodhisilesa
299.
 salakkhaṇo’tisubhago, tejassī niyato’dayo.
lokeso jitasaṃkleso,
vibhāti samaṇissaro..
virodhisilesa
300.
 asamopi samo loke,
lokesopi naruttamo.
sadayo pya’dayo pāpe, cittā’yaṃ munino gati..
ocityasamposakapadasilesa
301.
 saṃsāradukkho’pahatā, vanatā janatā tvayi.
sukha micchita maccantaṃ, amatandada! vindati..
302.
 guṇayuttehi vatthūhi, samaṃ katvāna kassaci.
saṃkittanaṃ bhavati yaṃ, sā matā tulyayogitā..
303.
 sampattasammado loko, sampattā’lokasampado.
ubhohi raṃsimālī ca, bhagavā ca tamonudo..
304.
 atthantaraṃ sādhayatā, kiñci taṃ sadisaṃ phalaṃ.
dassīyate asantaṃ vā, santaṃ vā taṃ nidassanaṃ..
asantaphalanidassana
305.
 udayā  samaṇindassa, yanti pāpā parābhavaṃ.
dhammarājaviruddhānaṃ, sūcayantā dura’ntataṃ..
santaphalanidassana
306.
 siro nikkhitta caraṇo, cchariyāna’mbujāna’yaṃ.
parama’bbhutataṃ loke, viññāpeta’ttano jino..
307.
 vibhūtiyā mahantattaṃ, adhippāyassa vā siyā.
paramukkaṃsataṃ yātaṃ, taṃ mahantatta mīritaṃ..
vibhūtimahantatta
308.
 kirīṭa ratana’cchāyā, nuviddhā’tapa vāraṇo.
purā paraṃ siriṃ vindi, bodhisatto’ bhinikkhamā..
adhippāyamahantatta
309.
 satto sambodhiyaṃ bodhi, satto sattahitāya so.
hitvā sneharasābandha, mapi rāhulamātaraṃ..
310.
 gopetvā vaṇṇanīyaṃ yaṃ, kiñci dassīyate paraṃ.
asamaṃ vā samaṃ tassa, yadi sā vañcanā matā..
asamavañcanā
311.
 purato na sahassesu, na pañcesu ca tādino.
māro paresu tasse’saṃ, sahassaṃ dasavaḍḍhitaṃ..
samavañcanā
312.
 vivāda manuyuñjanto, munindavadani’ndunā.
sampuṇṇo candimā nā’yaṃ, chatta metaṃ manobhuno..
313.
 parānuvattanādīhi, nibbindeni’ha yā katā.
thuti ra’ppakate sā’yaṃ, siyā appakatatthuti..
314.
 sukhaṃ jīvanti hariṇā, vanesva’parasevino.
anāyāso palābhehi, jaladabbhaṅkurādibhi..
315.
 uttaraṃ uttaraṃ yattha, pubbapubbavisesanaṃ.
siyā ekāvali sā’yaṃ, dvidhā vidhi, nisedhato..
vidhiekāvali
316.
 pādā  nakhāli rucirā, nakhāli raṃsi bhāsurā.
raṃsītamopahāne’ka, rasā sobhanti satthuno..
nisedhaekāvali
317.
 asantuṭṭho yati neva,
santoso nā’layāhato.
nā’layo yo sa jantūnaṃ, nā’nanta byasanā vaho..
318.
 yahiṃ bhūsiya bhūsattaṃ, aññamaññaṃ tu vatthunaṃ.
vinā’va sadisattaṃ taṃ, aññamaññavibhūsanaṃ..
319.
 byāmaṃ’su maṇḍalaṃ tena, muninā lokabandhunā.
mahantiṃ vindatī kantiṃ, sopi teneva tādisiṃ..
320.
 kathanaṃ sahabhāvassa, kriyāya ca, guṇassa ca.
‘sahavuttī’ti viññeyyaṃ, ta’dudāharaṇaṃ yathā..
kriyāsahavutti
321.
 jalanti candaraṃsīhi, samaṃ satthu nakhaṃ savo.
vijambhati ca candena, samaṃ tammukhacandimā..
guṇasahavutti
322.
 jino’dayena malīnaṃ, saha dujjana cetasā.
pāpaṃ disā suvimalā, saha sajjana cetasā..
323.
 virodhīnaṃ pada’tthānaṃ, yattha saṃsaggadassanaṃ.
samukkaṃsā’bhidhānatthaṃ, matā sā’yaṃ virodhitā..
324.
 guṇā sabhāva madhurā, api loke’ka bandhuno.
sevitā pāpa sevīnaṃ, sampadūsenti mānasaṃ..
325.
 yassa kassa ci dānena, yassa kassa ci vatthuno.
visiṭṭhassa ya mādānaṃ, ‘parivuttī’ti sā matā..
326.
 purā paresaṃ datvāna, manuññaṃ nayanādikaṃ.
muninā samanuppattā, dāni sabbaññutāsirī muninda! samanuppatto, dāni sabbaññutāsiriṃ (ka॰)..
327.
 kiñci  disvāna viññātā, paṭipajjati taṃsamaṃ.
saṃsayā’pagataṃ vatthuṃ, yattha so’yaṃ bhamo mato..
328.
 samaṃ disāsu’jjalāsu, jina pāda nakhaṃ’sunā.
passantā abhinandanti, candā’tapa manā janā..
329.
 pavuccate yaṃ nāmādi, kavīnaṃ bhāvabodhanaṃ.
yena kenaci vaṇṇena, bhāvo nāmā’ya mīrito..
330.
 nanu teye’va santāno, sāgarā na kulācalā.
manampi mariyādaṃ ye, saṃvaṭṭepi jahanti no..
331.
 aṅgaṅgi bhāvā sadisa, balabhāvā ca bandhane.
saṃsaggo’laṅkatīnaṃ yo, taṃ ‘missa’nti pavuccati..
aṅgaṅgībhāvamissa
332.
 pasatthā munino pāda, nakha raṃsi mahānadī.
aho! gāḷhaṃ nimuggepi, sukhayatye’va te jane..
sadisa bala bhāva missa
333.
 veso sabhāva madhuro, rūpaṃ netta rasāyanaṃ.
madhū’va munino vācā, na sampīṇeti kaṃ janaṃ..
334.
 āsī nāma siyā’tthassa, iṭṭhassā’sīsanaṃ yathā.
tiloke’kagati nātho,
pātu loka mapāyato..
335.
 rasa’ppatīti janakaṃ, jāyate yaṃ vibhūsanaṃ.
‘rasavanta’nti taṃ ñeyyaṃ, rasavanta vidhānato..
336.
 rāgā’nata’bbhuta saroja mukhaṃ dharāya,
pādā tilokagaruno’dhika bandharāgā.
ādāya niccasarasena karena gāḷhaṃ,
sañcumbayanti satatā’hita sambhamena..
337.
 iccā’nugamma  purimācariyā’nubhāvaṃ,
saṅkhepato nigadito’ya malaṅkatīnaṃ.
bhedo’parūpari kavīhi vikappiyānaṃ,
ko nāma passitu malaṃ khalu tāsa mantaṃ..
iti saṅgharakkhitamahāsāmi viracite subodhālaṅkāre
atthālaṅkārāvabodho nāma
catuttho paricchedo.
5. bhāvāvabodha-pañcamapariccheda
338.
 paṭibhānavatā loka, vohāra’manusārinā.
tato’citya samullāsa, vedinā kavinā paraṃ..
339.
 ṭhāyisambandhino bhāva, vibhāvā sā’nubhāvakā.
sambajjhanti nibandhā te, rasa’ssādāya sādhunaṃ..
bhāvaadhippāya
340.
 citta vutti visesā tu, bhāvayanti rase yato.
ratyādayo tato bhāva, saddena parikittitā..
ṭhāyībhāvaadhippāya
341.
 virodhinā’ññabhāvena, yo bhāvo na tirohito.
sīlena tiṭṭhati’cceso, ‘ṭhāyībhāvo’ti saddito..
ṭhāyībhāvappabhedaüddesa
342.
 rati, hasso, ca soko, ca,
kodhu, ssāhā, bhayaṃ,pi ca.
jigucchā, vimhayo, ceva, samo ca nava ṭhāyino..
byabhicārībhāvaadhippāya
343.
 tirobhāvā, vibhāvā’di, visesanā’bhimukhyato.
ye te caranti sīlena, te honti byabhicārino..
byabhicāribhāvapabheda
344.
 nibbedo, takka, saṅkā, sama,
dhiti, jaḷatā, dīnatu, ggā, lasattaṃ,
suttaṃ, tāso, gilānu, ssuka, harisa,
sati, ssā, visādā, bahitthā bahiddhā (ka॰).
cintā, gabbā, pamāro, marisa, mada,
matu, mmāda, mohā, vibodho,
niddā, vegā, sabilaṃ, maraṇa,
capalatā sacapalā (ka॰), byādhi, tettiṃsa mete..
sattikabhāvaadhippāya
345.
 samāhita’tta’ppabhavaṃ, sattaṃ satvaṃ (ka॰) teno’papāditā.
sattikā sātvikā (ka॰) pya’nubhāvatte, visuṃ bhāvā bhavanti te..
sattikabhāvappabheda
346.
 thambho, paḷaya, romañcā, tathā seda, ssu, vepathu.
vevaṇṇiyaṃ, visaratā, bhāvā’ṭṭhe’te tu sattikā..
347.
 yadā ratyādayo bhāvā, ṭhitisīlā na honti ce.
tadā sabbepi te bhāvā, bhavanti byabhicārino..
348.
 vibhāvo kāraṇaṃ tesu, ppattiyu’ddīpane tathā.
yo siyā bodhako tesaṃ,
anubhāvo’ya mīrito..
349.
 nekahetuṃ manovutti, visesañca vibhāvituṃ.
bhāvaṃ vibhāvā’nubhāvā, vaṇṇiyā bandhane phuṭaṃ..
350.
 savibhāvā’nubhāvehi, bhāvā te te yathārahaṃ.
vaṇṇanīyā yatho’cityaṃ, lokarūpā’nugāminā..
351.
 citta  vutti visesattā, mānasā sattikā’ṅgato.
bahi nissaṭa sedādi, anubhāvehi vaṇṇiyā..
rasaadhippāya
352.
 sāmājikāna mānando, yo bandhatthā’nusārinaṃ.
rasīyatīti taññūhi, raso nāmā’ya’mīrito..
rasappabheda
353.
 savibhāvā, nubhāvehi, sattika,byabhicāribhi.
assādiyatta mānīya, māno ṭhāye’va so raso..
354.
 siṅgāra,hassa,karuṇā, rudda,vīra,bhayānakā.
bībhaccha,bbhuta,santā, ca, rasā ṭhāyīna nukkamā..
355.
 dukkharūpe’ya’ mānando, kathaṃ nu karuṇādike?
siyā sotūnamānando,
soko vessantarassa hi..
ṭhāyībhāva niddesa ratiṭṭhāyībhāva
356.
 ramma,desa, kalā, kāla, vesādi, paṭisevanā.
yuvāna’ññoññarattānaṃ, pamodo rati ruccate..
357.
 yutyā bhāvānubhāvā te, nibandhā posayanti naṃ.
sopya’yoga, vippayoga, sambhogānaṃ vasā tidhā..
hassaṭṭhāyībhāva
358.
 vikārā’katiādīhi, attano tha parassa vā.
hasso niddā, samā’lasya, mucchādi,byabhicāribhi.
paripose siyā hasso, bhiyyo’tthipabhutīnaṃ so..
hassappabheda
359.
 sita miha vikāsi nayanaṃ,
kiñcā’lakkhiya dijaṃ tu taṃ hasitaṃ.
madhurassaraṃ vihasitaṃ, aṃsasirokampamupahasitaṃ..
360.
 apahasitaṃ  sajala’kkhi, vikkhittaṅgaṃ bhavatya’tihasitaṃ.
dve dve kathitā ce’saṃ,
jeṭṭhe majjhe’dhameti ettha majjhe adhameti padacchedo majjhe’dhame ca kamaso..
karuṇaṭṭhāyībhāva
361.
 sokarūpo tu karuṇo, niṭṭhappatti’ṭṭha nāsato.
tatthā’nubhāvā rudita, paḷaya,tthambhakādayo.
visādā,lasya,maraṇa, cintā’dī byabhicārino..
ruddaṭṭhāyībhāva
362.
 kodho macchariyā’dīhi, pose tāsa, madādibhi.
nayanā’ruṇatādīhi, ruddo nāma raso bhave..
vīraṭṭhāyībhāva
363.
 patāpa, vikkamā’dīhu, ssāho ‘vīro’ti saññito.
raṇa,dāna,dayāyogā, vīro’yaṃ tividho bhave.
tevā’nubhāvā dhiti,ma, tyā’dayo byabhicārino..
bhayaṭṭhāyībhāva
364.
 vikārā,sani,sattā’di, bhayu’kkaṃso bhayānako.
sedā’dayo nubhāve’ttha, tāsā’dī byabhicārino..
jigucchāṭṭhāyībhāva
365.
 jigucchā rudhirā’dīhi, pūtyā’dīhi virāgato.
bībhaccho khobhanu’bbegī, kamena karuṇāyuto.
nāsā vikūṇanādīhi, saṅkādīhi’ssa posanaṃ..
vimhayaṭṭhāyībhāva
366.
 ati loka padatthehi, vimhayo’yaṃ raso’bbhuto.
tassā’nubhāvā seda,ssu, sādhuvādā’dayo siyuṃ.
tāsā,vega,dhiti,ppaññā, honte’ttha byabhicārino..
samaṭṭhāyībhāva
367.
 ṭhāyībhāvo samo mettā, dayā,modā’di sambhavo.
bhāvādīhi ta’dukkaṃso, santo santa nisevito..
iti saṅgharakkhita mahāsāmiviracite subodhālaṅkāre
rasabhāvā’vabodho nāma
pañcamo paricchedo.
subodhālaṅkāro samatto.




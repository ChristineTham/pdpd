


.. namo tassa bhagavato arahato sammāsambuddhassa..
sūrassatīnīti
paṭhamo bhāgo
paṇāmagāthā
1.
 mukhamhā  bhagavantassa,
sugandhakamalā subhā.
sañjātaṃ uttamaṃ vāṇiṃ,
vandāmi vittamānasā..
2.
 samajjhiṭṭho racissāmi,
dakkhena rājamantinā.
nāmena santena,
nītiṃ lokahitāvahaṃ.
sālaṅkāraṃ sopadesaṃ,
nāmenāhaṃ svarassatiṃ..
3.
 pekkhantvimaṃ nītiṃ santā,
mañjūsarukkhasannibhaṃ.
nānopadesasaṃpuṇṇaṃ,
sadatthakusalā sadā..
sūrassatīnīti
1.
 kataññutā  ca saccañca,
lokasārā hi te duve.
lokāpi tehi tiṭṭhanti,
raṭṭhaṃ akaṃsu issaraṃ..
2.
 kākāca  dujjanā loke,
malībhūtāva sabbadā.
iṭṭhaṃ guṇaṃ nāsayanti,
te ve lokassa verino..
migānaṃ  siṅgālo anto,
pakkhīnaṃ pana vāyaso..
akāraṇaverī  honti,
macchānaṃ dhīvarā yathā.
guṇīnaṃ sajjanānañca,
dujjanā niccaverino..
3.
 siriṃ  bhonto suposetha,
siri mūlā hi sampadā.
siriya idha jotanti,
sirī sā sabbasiddhikā..
4.
 musā  tamokarā loke,
saccaṃ mīditikārakaṃ.
musātamena dukkhanti,
saccābhāya sukhantive..
suvijānaṃ  siṅgālānaṃ,
sakuṇānañca vassitaṃ.
manussavassitaṃ rāja,
dubbijānataraṃ tato..
5.
 kappaggisadisā  issā,
jhāpeti sabbasampadaṃ.
muditā kappameghova,
ropeti sabbasampadaṃ..
6.
 yathā  asanthirā thambhā,
thusarāsimhi ussitā.
tatheva kapicittānaṃ,
kammantā cañcalaṅgatā..
haliddirāgaṃ  kapicittaṃ.
purisaṃ rāgavirāginaṃ,
edisaṃ tāta māsevi.
nimmanussampi ce siyā..
7. [ka]
 pupphacumbi  cittapattī,
sakavaṇṇena majjito.
vikkamī pupphato pupphaṃ,
nassāgāraṃ na saṅgamo..
[kha]
kippilikā dubbaṇṇāpi,
samaggāca parakkamā.
mā hotha pupphacumbīva,
hotha vo pacikā yathā..
1.
 ye  maranti kīḷantā te,
svānā aññoññamoditā.
disvāna chaṭṭitaṃ bhattaṃ,
sīghaverī vihiṃsare..
2.
 tathekepi  janā dāni,
samaggā ññoññamoditā.
dhanahetu vihiṃsanti,
dhīratthu sīghaverikā..
9.
 vasante  hemante gimhe.
neva tālā visesino.
thiracittā janā santā.
sukhadukkhesu niccalā..
10.
 yathā  pavaṭṭamānamhi,
suṭṭhu tiṭṭhati geṇṭhuke.
appavaṭṭe bhūmyaṃ seti,
tatheva geṇṭhuko jano..
11.
 agghāpetuṃ  nasakkonti,
kālañhi kālikā janā.
vajirādiñca sakkonti,
tena kālo anagghiko..
12. [ka]
 asano  hi dīghaddhāno,
sārasāro sugandhiko.
niggandho tveva nissāro,
dīghaddhānopi simbalī..
[kha]
tatheveke  janā loke,
dīghaddhānā susārakā.
nissārā keci pheggūva,
dīghaddhānāpi goyathā..
13.
 upakāro  cāpakāro,
yasmiṃ gacchati naṭṭhataṃ.
pāsāṇahadayassassa,
jīvatītyā bhidhāmudhā..
pasādo nipphalo yassa,
kopocāpi niratthako.
na taṃ saṅgantu miccheyya,
thīpumāva napuṃsakaṃ..
14.
 upacāro  hi kātabbo,
na yāva sohadaṃ bhave.
upacāro sumittamhi,
māyā ca hoti koṭilaṃ..
15.
 kamena  aggato ucchu,
raso sādutaro yathā.
tatheva sumitto loke,
dummitto pana nediso..
16.
 sokārāti  parittāṇaṃ,
vissāsapītibhājanaṃ.
ratanābhiratanaṃ icche,
sumittaṃ akkharattayaṃ..
17.
 dampatīnaṃ  sumittānaṃ,
mukhaṃ aññoññadappaṇaṃ,
sukhe sukhaṃ dukkhe dukkhaṃ,
paṭicchāyeva dappaṇe..
kathaṃ  nu tāsaṃ hadayaṃ,
sukharāvata itthiyo.
yāsāmike dukkhitamhi,
sukhamicchanti attano..
18.
 nivātañca  pure katvā,
mānaṃ katvāna pacchato.
sakatthaṃ dhāraye dhīro,
atthabhañjo hi muḷhatā..
19.
 purecāraṃ  satiṃ katvā,
saddhaṃ kareyya pacchato.
turaṃ na saddahe dhīro,
sīghasaddho hi mandako..
20.
 vane 0.0099 bahūni kaṭṭhāni.
dullabhaṃ rattacandanaṃ.
tathā janā bahū loke.
pumā jañño sudullabho..
21.
 tiṇakaṭṭhapalāsehi.
sukkhehi dayhate vanaṃ.
etādīhi asārehi.
loko janehi dayhate..
22.
 antovasse  timāsamhi,
puññakammena moditā.
sukhaṃ vasiṃsu porāṇā,
buddhasāsanamāmakā..
23.
 migamadena  ekena,
taṃ vanaṃ surabhigandhikaṃ.
tathā janena taṃ raṭṭhaṃ,
guṇinā hi sirīmatā..
sarīraṃ  khaṇaviddhaṃsī,
kappantaṭṭhāyino guṇā..
24.
 kharānaṃ  sīhabyagghānaṃ,
saṅgamo no hisabbadā.
tatheva byagghacittānaṃ,
sajātikā khayonatā..
25.
 saka  sādhupi no sādhū,
yo ceñña duṭṭhakārako.
bahūnaṃ sādhū pāyena,
sa ve sādhūti vuccate..
26.
 bahūdake  samuddepi,
jalaṃ nattheva pātave.
khuddake khatakūpamhi,
sāduṃ atthi bahuṃ dakaṃ..
27.
 mā  sīghaṃ vivareyyātha,
nindituñca pasaṃsituṃ.
mukhañhi vo kathādvāraṃ,
nirundheyyātha sabbadā..
28.
 mā  sīghaṃ vivareyyātha,
cakkhuṃ vo dassituṃ piyaṃ.
saṇikañhi piyalābhaṃ,
dhanalābhaṃ turaṃ kare..
29.
 anārambho  hi kammānaṃ,
paṭhamaṃ buddhilakkhaṇaṃ.
niṭṭhaṅgataṃ āraddhassa,
dutiyaṃ buddhilakkhaṇaṃ..
asamekkhitakammantaṃ,
turitābhinipātinaṃ.
sāni kammāni tappenti,
uṇhaṃ vajjhohaṭaṃ mukhe..
30.
 aphalāni  durantāni,
janatā ninditāni ca.
asakyāni ca kammāni,
nārabhetha vicakkhaṇo..
31.
 ativirodhabhītānaṃ,
saṅkitānaṃ pade pade.
parappavādatāsānaṃ,
dūrato yanti sampadā..
saddamattaṃ  na bhetabbaṃ,
loko saddassa gocaro.
yo ca saddaparittāso,
vane bhantamigo hi so..
32.
 dvinnaṃ  taṇḍulathūsānaṃ,
viseso suṭṭhu khāyati.
randhitopi siniddho no,
thuso virasaphāruso.
taṇḍulaṃ siniddhaṃ rasaṃ,
evaṃ lokepi ñāyate..
33.
 eraṇḍaṃ  nissitā valli,
ruhate kiṃ yathābalaṃ.
mahāsālaṃ sunissāya,
ruhate brahataṃ gatā..
34.
 mettā  hi sīmasambhedā,
pakkhapāta vighātikā.
pakkhapātena dukkhanti,
nippakkho vasate sukhaṃ..
35.
 narā  paññā ca laṅkārā,
yathāṭhāne niyujjare.
no hi cūḷāmaṇi pāde,
pādukā ca siropari..
ukkuṭṭhe  sūra micchanti.
mantīsu akutūhalaṃ.
viyañca annapānamhi.
atthe jāte ca paṇḍitaṃ..
36.
 pamādo  hi tamo loke,
kālo coro bhayānako.
kāyagehaṃ bahuchiddaṃ,
kālacorassa coritaṃ..
37.
 cañcalo  kāladāso hi,
dhītimā kālaïssaro.
kālissaro raṭṭhissaraṃ,
ativattati sabbaso..
38.
 viluppanti 8 dhanaṃ eke,
kālameke anekkhakā.
tesu kālavilopāva,
bhayānakā tikakkhaḷā..
39.
 raññā  raṭṭhahitaṃ kattā,
rañño hitaṃ janehi ve.
desso attahitaṃ dassī,
gārayho kinnu kārako..
attadatthaṃ  paratthena.
bahunāpi na hāpaye..
40.
 yassa upakāro dinno,
upakāraṃ dade puna.
tato pakāraṃ niccheyya,
kataññū dullabho idha..
saccaṃ  kireva māhaṃsu,
narā ekacciyā idha.
kaṭṭhaṃ niplavitaṃ seyyo,
natveve kacciyo naro..
41.
 kāruko  sakapaññāya,
mahagghaṃ dārukaṃ kare.
tathā janopi attānaṃ,
mahaggho lokamānito..
42.
 appaggho  hi ayo hemaṃ,
mahagghaṃ chindate yathā.
nigguṇo saguṇaṃ loke,
alakkhīca siriṃ tathā..
sūrassatīnīti
dutiyo bhāgo
1.
 dhanassa  dubbidhaṃ kiccaṃ,
pāpeti uṇṇataṃ dhaniṃ.
adhaniṃ oṇataṃ loke,
sañcine tena taṃ dhanaṃ..
2.
 vaṭṭate  satataṃ sīghaṃ,
kālacakkaṃ avāritaṃ.
tena ghaṭī dinaṃ māso,
vasso bhavatya cīrato..
3.
 sattunā  na hi sandheyya,
ekadā so bhayaṃ karo.
sutattamapi pānīyaṃ,
samayate nu pāvakaṃ..
4.
 vijahaṃ  pakatiṃ yo hi,
vikatiṃ puna gacchati.
sabhāvena ākārena,
vippallāsaṃ sa gacchati.
saṃsumāra gatā godhā,
yathā thī pumavesikā..
5.
 pakkhaṃ  laddhāna uḍḍenti,
upacikā hi vammikā.
nikkhantā maraṇaṃ yanti,
uppatā nippataṃ gatā..
6.
 sabbaṃpiyassa  dajjeyya,
nissesaṃ piyamānasaṃ.
saddhācittaṃ tu no viññū,
saddhāyiko pakkhalito..
7.
 sakkoti  laṅghituṃ byāmaṃ,
mahussāhena yo hi so.
tadaḍḍhaṃ anussāhena,
nossāho tesu thomito.
mahussāho dukkho loke,
anussāho sadā sukho..
8.
 dukkhamaṃ  akkhamanto yo,
piṭṭhikārīca dukkaraṃ,
kadā labheyya so loke,
sukhamaṃ sukaraṃ mudhā.
paccakkhañhi so kareyya,
dukkhamañcāpi dukkaraṃ..
9.
 anaggho  manusso loke,
tosanāposanādinā.
tena so mahagghaṃ kammaṃ,
kare lokahitāyutaṃ..
10.
 vātena  nappabhijjanti,
ninnā veḷū kasā naḷā.
yathāvātaṃ nagacchanti,
tathā care jane kadā..
11.
 purato  ca pacchato ce,
nissayo natthi passato.
adhikaṃ vīriyaṃ hoti,
attanātho tadā bhave..
12.
 khaṇaṃ  ākhubilaṃ sīho,
pāsāṇasakalākulaṃ.
pappoti nakhabhaṅgaṃvā,
phalaṃvā mūsiko bhave..
13.
 maggamuḷhā  janā andhā,
amaggā maggasaññino.
tatheva duppaññā muḷhā,
tathatthaṃ nāva bujjhare..
14.
 piyarūpaṃ  vīrarūpaṃ,
duvidhā rūpasampadā,
nāriṃ icche piyarūpiṃ,
purisaṃ vīrarūpakaṃ..
15.
 pajjalanti  hi khajjotā,
pakkhacālanakammunā.
kusitā supitā nete,
tathā janāpi kammikā..
16.
 kummasaṅkocamopamya,
niggahamapi saṃkhame.
pattakāle tu nītiñño,
kaṇhasappova uṭṭhahe..
17.
 bhakkhasesaṃ  nakhādanti,
sīhā unnatacetasā.
paraṃpi napaṇāmenti,
vuddhikāmā tathā care..
18.
 na va vasso samuppanno,
khīṇo purāṇahāyano.
navavasse navā mettā,
bhāvitabbā hitesinā..
19.
 santāpayanti  kamayāpyabhujaṃ na rogā,
dummantinaṃ kamupayanti na nītidosā.
kaṃ srī na mānayati kaṃ na ca hanti maccu,
kaṃ thīkatā na visayā paripīḷayanti..
(vasantatilakāgāthā.)
20.
 (ka) byāmamattena  daṇḍena,
yolumbya udakaṃ mine.
agambhīraṃ gambhīraṃvā,
agādhe maññi gambhīraṃ..
(kha)
tathā mando saññāṇena,
agādhe maññi paṇḍitaṃ.
samāsamaṃ na jānāti,
bahvappaṃ tikkhamandataṃ..
21.
 duṭṭhakamme  saṅgamanti,
chekakamme ca no idha.
maccuṃ vahanti sīsena,
te muḷhā muḷhasaṅgamā..
22.
 duvidho  saṅgamo loke,
ujuko kuṭilo bhave.
ujukova pasaṃseyyo,
nohyañño sājasaṅgamo..
te  iminā upāyena samaggā sammodamānā mahā bhittipiṭṭhikāya vasanti. (mahosadhajātaka aṭṭhakathā)
23.
 yūthikā  pupphate nohi,
siñcitāpi punappunaṃ.
pupphate sampatte kāle,
evaṃ dhāretha vīriyaṃ..
24.
 dhanuccayo  dhanakkhepo,
duvidhā hi dhanākati.
dhanuccaye nayo atthi,
dhanakkhepamhi no idha..
25.
 amātā  pitarasaṃ vaḍḍhaṃ,
jūtakārañca cañcalaṃ.
nālapeyya visesaññū,
yadicche siddhi mattano..
haliddirāgaṃ  kapicittaṃ,
purisaṃ rāgavirāginaṃ.
edisaṃ tāta māsevi,
nimmanussaṃpi ce siyā..
26.
 guṇā guṇaññūsu guṇā bhavanti,
te nigguṇaṃ patvā bhavanti dosā.
āsādyatoyā pabhavanti najjo,
samudramāsajja bhavantyapeyyā..
(upajātigāthā)
27.
 silārūpaṃ  nimminanti,
koṭṭetvāna punappunaṃ.
koṭṭakova tathā bālā,
sādhuṃ ovajja nimmitā..
cāṇakyanītilā gāthā
lālane  bahavo dosā,
tāḷane bahavo guṇā.
tasmā puttañca sissañca,
tāḷaye na ca lālaye..
28.
 atītassa  hi mittassa,
yo ce dosaṃ pakāsaye.
so have paccuppannassa,
dosaṃ bhāseti ñāyati..
29.
 latāviya  sevakā te,
ye nissayaṃ palambare.
nissayassa vināsena,
bhūmyaṃ senti anāthakā..
30.
 dosasiṅgehi  vijjhanto,
mānakhūrehi akkamaṃ.
bhayaṃ karoti lokamhi,
gova bālo vihiṃsako..
31.
 ādo  upari lokoyaṃ,
ujulekhāya tiṭṭhati.
musāvātehi taṃlokaṃ,
nipātesi anajjavaṃ..
32.
 sughaṭaṃ  kumbhakārena,
nāraho paribhuñjituṃ.
tathūpamāya vekkheyya,
sakammaparakammani..
33.
 anantaraṃsī  sūropi,
nasakkoti ghanaṃ tamaṃ.
vijjhituṃ raṃsiyā loke,
tathā madanamohitā.
nasakkonti madaṃ bhetvā,
paññābhāya pabhāsituṃ..
34.
 khedaveraṃ  daliddamhi,
bhogimhi rogupaddavaṃ.
dessaverañca āṇimhi,
passe lokassa veritaṃ..
35.
 saṃladdhena  subhogena,
jīvaṃ suddhaṃ kare nijaṃ.
seṭṭho so tena jīvena,
jeguccho malajīviko..
36.
 vajira  puppharāgānaṃ,
visesaṃ yo nabujjhati.
kathañhi so vikkīṇeyya,
kīṇeyya vā yathātathaṃ..
37.
 kippīli  kopi cintetvā,
pabbataṃ bhettu mussahaṃ.
abalā tanumajjhattā,
cintā hasyāva sā mudhā..
38.
 jātamattaṃ  na yo sattuṃ,
rogañcūpasamaṃ naye.
mahābalopi teneva,
vuddhiṃpatvā sa haññate..
39.
 sajīvamaṃsabhakkhehi,
sadāṭhīhi mukhehi bho.
biḷārabyagghasīhānaṃ,
nihīnāni anekadhā.
tikkhāni kharavādāni,
manussānaṃ mukhāni ve..
40.
 viluppantā  vidhāvanti,
sajīvavuttikammunā.
janā tena vihaññanti,
caranti dhammavemukhā..
41.
 sulabhaṃ  lokiyaṃ loke,
sāsanīyaṃva dullabhaṃ.
dullabhaṃ taṃ vamaññanto,
eso bālatamo bhave..
42.
 yo  patittha agyāvāṭaṃ,
mohā taṃ upakārituṃ.
aññorohi tadā vāṭaṃ,
dutīyo muḷhamuḷhako..
43.
 byaggho  āvudhaviddho hi,
akā duṭṭhāni ninnadaṃ.
tatheva sādhusatthena,
viddho bālo pakuppito..
44.
 pivanti  lohitaṃ ḍaṃsā,
anto tuṇḍena makkhikā.
bahiddhā parivārenti,
jano tena ḍaṃsāyaye..
45.
 adhanassa  khaṇo appo,
saddhammo appakālino.
appako tena yuñjeyyuṃ,
khaṇaṃ bahuṃ labhetave..




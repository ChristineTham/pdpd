


.. namo tassa bhagavato arahato sammāsambuddhassa..
lokanīti
1. paṇḍitakaṇḍo
1.
 lokanītiṃ  pavakkhāmi,
nānāsatthasamuddhaṭaṃ.
māgadheneva saṅkhepaṃ,
vanditvā ratanatthayaṃ..
2.
 nītiloke purisassa sāro,
mātā pitā ācariyoca mitto.
tasmā hi nītiṃ puriso vijaññā,
ñāṇī mahā hoti bahussutoca..
3.
 alasassa kuto sippaṃ,
asippassa kuto dhanaṃ.
adhanassa kuto mittaṃ,
amittassa kuto sukhaṃ.
asukhassa  kuto puññaṃ,
apuññassa kuto varaṃ..
4.
 sippā samaṃ dhanaṃ natthi,
sippaṃ corā nagaṇhare.
idha loke sippaṃ mittaṃ,
paraloke sukhāvahaṃ..
5.
 appakaṃ nātimaññeyya,
citte sutaṃ nidhāpaye.
vammikodakabindūva,
cirena paripūrati..
6.
 khuddoti nātimaññeyya,
vijjaṃ vā sippameva vā.
ekampi pariyodātaṃ,
jīvitakappakāraṇaṃ..
7.
 sele sele na māṇikaṃ,
gaje gaje na muttikaṃ.
vane vane na candanaṃ,
ṭhāne ṭhāne na paṇḍitaṃ..
8.
 paṇḍito sutasampanno,
yattha atthīti ce suto.
mahussāhena  taṃ ṭhānaṃ,
gantabbaṃva sutesinā..
9.
 sine sippaṃ sine dhanaṃ,
sine pabbatamāruhaṃ.
sine kāmassa kodhassa,
ime pañca sine sine..
10.
 suti sammuti saṅkhyāca,
yogā nīti visesakā.
gandhabbā gaṇikā ceva,
dhanu bedā ca pūraṇā..
11.
 tikicchā itihāsā ca,
joti māyā ca chandati.
ketu mantā ca saddā ca,
sippāṭṭhārasakā ime..
12.
 apuṭṭho paṇḍito bherī,
pajjunno me hoti pucchito.
bālo puṭṭho apuṭṭhopi,
bahumpi bhaṇate sadā..
13.
 potthakesu ca yaṃ sippaṃ,
parahatthesu yaṃ dhanaṃ.
yathākicce  samuppanne,
na taṃ sippaṃ na taṃ dhanaṃ..
14.
 jalappamāṇaṃ kumuddanālaṃ,
kulappamāṇaṃ vinayo pamāṇaṃ.
byattippamāṇaṃ kathītavākyaṃ,
pathaviyā pamāṇaṃ tiṇa milātaṃ..
15.
 appassuto sutaṃ appaṃ,
bahuṃ maññati mānavā.
sindhūdakaṃ apassanto,
kūpe toyaṃva maṇḍuko..
16.
 pathamaṃ parājaye sippaṃ,
dutiyaṃ parājaye dhanaṃ.
tatiyaṃ parājaye dhammaṃ,
catutthaṃ kiṃ karissati..
17.
 byatta putra kimalaso,
abyatto bhārahārako.
byattako pūjito loke,
byatta putra dine dine..
18.
 mātā verī pitā satru,
kena bāle na sikkhitā.
sabhāmajjhe  na sobhanti,
haṃsamajjhe bakoyathā..
19.
 kaṇṭakaṃ giri ko tikkhati,
ko añjanaṃ migakkhikaṃ.
uppathaṃ pallale ko sugandhaṃ,
kula-putta-rūpo ko pavattati.
sāmaṃ-bhāvo..
20.
 na rasaṃ akotambulaṃ,
adhanassa, laṅkatampi.
alonakantu byañjanaṃ,
byākaraṇaṃ asippassa..
21.
 sussusā sutasampanno,
sutāpaññāya pavaḍḍhati.
paññāya atthaṃ jānāti,
ñāto attho sukhāvaho..
22.
 bhojanaṃ methunaṃ niddā,
goṇe posepi vijjati.
vijjā viseso posassa,
taṃ hīno gosamo bhave..
23.
 natthi vijjāsamaṃmittaṃ,
naca byādhisamo ripu.
naca  attasamaṃ pemaṃ,
naca kammasamaṃ balaṃ..
24.
 haṃso majjhe na kākānaṃ,
sīho gunnaṃ na sobhate.
gadrabhamajjhe turaṅgo,
bālamajjhe ca paṇḍito..
25.
 yāvajīvampi ce bālo,
paṇḍitaṃ payirupāsati.
na so dhammaṃ vijānāti,
dabbi sūparasaṃ yathā..
26.
 muhuttamapi ce viññū,
paṇḍitaṃ payirupāsati.
khippaṃ dhammaṃ vijānāti,
jivhā sūparasaṃ yathā..
27.
 vinā satthaṃ na gaccheyya,
sūro saṅgāmabhūmiyaṃ.
paṇḍitvāddhagū vāṇijo,
videsagamano tathā..
28.
 dhananāsaṃ manotāpaṃ,
ghare duccaritāni ca.
vañcanañca  avamānaṃ,
paṇḍito na pakāsaye..
29.
 pattānurūpakaṃ vākyaṃ,
sabhāvarūpakaṃ piyaṃ.
attānurūpakaṃ kodhaṃ,
yo jānāti sa paṇḍito..
30.
 a-dhanassa rasaṃ khādā,
a-balassa hathā narā.
a-paññassa vākya-kathā,
ummattaka-samā ime..
31.
 anavhāyaṃ gamayanto,
a-pucchā bahu-bhāsako.
atta-guṇaṃ pakāsento,
ti-vidhaṃ hīna-lakkhaṇaṃ..
32.
 appa-rūpo bahuṃ bhāso,
appa-pañño pakāsito.
appa-pūro ghaṭo khobhe,
appa-khīrā gāvī cathe..
33.
 maṇḍūkepi ukre sīhe,
kākaggahe piye piye.
a-paṇḍīpi  paṇḍī hutvā,
dhīrā pucche vaye vaye..
34.
 maṇḍūkepi ukre sīhe,
sūkarepi uhe dīpe.
biḷāre sadise byagghe,
sabba dhīre sippa-same..
35.
 na titti rājā dhanamhi,
paṇḍitopi su-bhāsite.
cakkhuṃpi piya-dassane,
jale sāgaro na titti..
36.
 rūpa-yobbana-sampannā,
visātha-kutha-sambhavā.
vijjā-hīnā na sobhanti,
nigandhā iva kiṃsukā..
37.
 hīne putto rājāmacco,
bāla-putto ca paṇḍito.
a-dhanassa dhanaṃ bahu,
purisānaṃ na maññatha..
38.
 yo sippa-lobhena,
bahuṃ gaṇhāti taṃ sippaṃ.
mūgova  supinaṃ passaṃ,
kathetumpi na ussahe..
39.
 bhijjetuṃ kumbhakāro,
sobhetuṃ kumbha ghaṭṭati.
na khipituṃ apāyesu,
sissānaṃ vuḍḍhi-kāraṇā..
40.
 taggarañca palāsena,
yo naro upanayhati.
pattāpi surabhi vāyanti,
evaṃ dhīrūpasevanā..
paṇḍitakaṇḍo niṭṭhito.
sujanakaṇḍo
41.
 sabbhireva samāsetha,
sabbhi kubbetha santhavaṃ.
sataṃ saddhammamaññāya,
seyyo hoti na pāpiyo..
42.
 caja dujjana saṃsaggaṃ,
bhaja sādhu samāgamaṃ.
kara puññamahorattiṃ,
sara niccamaniccataṃ..
43.
 yathā  udumbarapakkā,
bahirattakamevaca.
anto kimīhi sampuṇṇā,
evaṃ dujjanahaddayā..
44.
 yathāpi panasāpakkā,
bahi kaṇḍakameva ca.
anto amatasampannā,
evaṃ sujanahadayā..
45.
 sukkhopi candanataru na jahāti gandhaṃ,
nāgo gato naramukhe na jahāti līḷaṃ.
yantāgato madhurasaṃ na jahāti ucchu,
dukkhopi paṇḍitajano na jahāti dhammaṃ..
46.
 sīho nāma jighacchāpi,
paṇṇādīni na khādati.
sīho nāma kisocāpi,
nāgamaṃsaṃ na khādati..
47.
 kula-jāto kula-putto,
kula-vaṃsa-surakkhato.
attanā dukkha-pattopi,
hīna-kammaṃ na kāraye..
48.
 candanaṃ  sītalaṃ loke,
tato candaṃva sītalaṃ.
canda-candanasītamhā,
sādhu vākyaṃ subhāsitaṃ..
49.
 udeyya bhāṇu pacchime,
merurājā nameyyapi.
sītalā narakaggipi,
pabbatagge ca uppalaṃ..
vikase na viparītaṃ,
sādhuvāyyaṃ kudācanaṃ..
50.
 sukhā rukkhassa chāyāva,
tato ñāti mātā pitu.
tato ācariyo rañño,
tato buddhassanekadhā..
51.
 bhamarā pupphamicchanti,
guṇamicchanti sujanā.
makkhikā pūtimicchanti,
dosamicchanti dujjanā..
52.
 mātāhīnassa dubbhāsā,
pitāhīnassa dukriyā.
ubho  mātā pitā hīnā,
dubbhasāca dukīriyā..
53.
 mātā seṭṭhassa subhāsā,
pitā seṭṭhassa sukriyā.
ubho mātā pitā seṭṭhā,
subhāsāca sukīriyā..
54.
 saṅgāme sūra-micchanti,
mantīsu akūtūhalaṃ.
piyañca annapānesu,
atthe jāte ca paṇḍitaṃ..
55.
 sunakho sunakhaṃ disvā,
dantaṃ dasseti hiṃsituṃ.
dujjano sujanaṃ disvā,
rosayaṃ hiṃsamicchati..
56.
 mā ca vegena kiccāni,
karosi kārāpesi vā.
sahasā kāritaṃ kammaṃ,
mando pacchānutappati..
57.
 kodhaṃ vihitvā na kadācinasoce,
makkhappahānaṃ isayo avaṇṇayuṃ.
sabbesa  phārusa-vacaṃ khametha,
etaṃ khantiṃ uttamamāhu santo..
58.
 dukkho nivāso sambādhe,
ṭhāne asucisaṅkate.
tato arimhi appiye,
tatopi akataññunā..
59.
 ovādeyyānusāseyya,
gāpakā ca nivāraye.
satañhi so piyo hoti,
asataṃ hoti appiyo..
60.
 uttamattanivātena,
sūraṃ bhedena nijjaye.
nīcaṃ appaka dānena,
vīriyena samaṃ jaye..
61.
 na visaṃ visamiccāhu,
dhanaṃ saṅghassa uccate.
visaṃ ekaṃva hanati,
sabbaṃ saṅghassa santakaṃ..
62.
 javane bhadraṃ jānanti,
baliddañca vāhenā.
duhena  dhenuṃ jānanti,
bhāsamānena paṇḍitaṃ..
63.
 dhanamappampi sādhūnaṃ,
kūpe vāriva nissayo.
bahuṃ api asādhūnaṃ,
naca vārīva aṇṇave..
64.
 najjo pivanti no āpaṃ,
rukkhā khādanti no phalaṃ.
vassanti kvaci no meghā,
paratthāya sataṃ dhanaṃ..
65.
 apattheyyaṃ na pattheyya,
a cinteyyaṃ na cintaye.
dhammameva sucinteyya,
kālaṃ moghaṃ na accaye..
66.
 acintitampi bhavati,
cintitampi vinassati.
na hi cintāmayā bhogā,
itthiyā purisassavā..
67.
 asantassa piyo hoti,
sante na kurute piyaṃ.
asataṃ  dhammaṃ roceti,
taṃ parābhavato mukhaṃ..
sujanakaṇḍo niṭṭhito.
4. bāladujjanakaṇḍo
68.
 atippiyo na kātabbo,
khalo kotūhalaṃ karo.
sirasā vahyamānopi,
aḍḍhapūro ghaṭo yathā..
69.
 sappo duṭṭho khalo duṭṭho,
sappo duṭṭhataro khalo.
mantosadhehi so sappo,
khalo kenupasammati..
70.
 yo bālo maññati bālyaṃ,
paṇḍito vāpi tena so.
bālova paṇḍitamānī,
so ve bāloti vuccati..
71.
 madhuṃva maññatī bālo,
yāva pāpaṃ na paccati.
yadāca  paccatī pāpaṃ,
atha dukkhaṃ nigacchati..
72.
 na sādhu balavā bālo,
sahasā vindate dhanaṃ.
kāyassa bhedā duppañño,
nirayaṃ sopapajjati..
73.
 ghare duṭṭho ca mūsīko ca,
vane duṭṭho ca vānaro.
sakuṇe ca duṭṭho kāko,
nare duṭṭhoca brāhmaṇo..
74.
 dīghā jāgarato ratti,
dīghaṃ santassa yojanaṃ.
dīgho bālāna saṃsāro,
saddhammaṃ a-vijānataṃ..
75.
 tila mattaṃ paresaṃva,
appa dosañca passati.
nāḷikerampi sadosaṃ,
khala-jāto na passati..
76.
 nattadosaṃ pare jaññā,
jaññā dosaṃ parassatu.
guyhe  kummo aṅgāni,
para dosañca lakkhaye..
77.
 paṇḍitassa pasaṃsāya,
daṇḍo bālena dīyate.
paṇḍito paṇḍiteneva,
vaṇṇitova suvaṇṇito..
78.
 luddhaṃ atthena gaṇheyya,
thaddhaṃ añjali kammunā.
chandānuvattiyā mūḷhaṃ,
yathābhūtena paṇḍitaṃ..
bāladujjanakaṇḍo niṭṭhito.
4. mittakaṇḍo
79.
 hitakāro paro bandhu,
bandhūpi ahito paro.
a hito dehajo byādhi,
hitaṃ araññamosadhaṃ..
80.
 parokkhe guṇa-hantāraṃ,
paccakkhe piyavādinaṃ.
vajjeyya  tādisaṃ mittaṃ,
visakumbhe yathā madhuṃ..
81.
 dhanahīne caje mitto,
puttadārā sahodarā.
dhanavantaṃva sevanti,
dhanaṃ loke mahā sakhā..
82.
 jāneyya pesena bhaccaṃ,
bandhuṃ vāpi bhayāgate.
appakāsu tathā mittaṃ,
dārañca vibhavakkhaye..
83.
 so bandhu yo hite yutto,
pitaro honti posako.
taṃ mittaṃ yattha vissāso,
sā bhariyā ca yassa nibbūti..
84.
 na vissase a-vissattaṃ,
mittañcāpi na vissase.
kadāci kupito mito,
sabbaṃ dosaṃ pakāsaye..
85.
 sakiṃ duṭṭhañca yo mittaṃ,
puna sandhitumicchati.
so  maccuṃ upagaṇhāti,
gabbhamassatarī yathā..
86.
 vahe a-mittaṃ khandhena,
yāva kālo anāgato.
tameva āgate kāle,
sele bhinde ghaṭaṃ iva..
87.
 iṇaseso aggiseso,
satruseso tatheva ca.
punappunaṃ vivaḍḍhanti,
tasmā sesaṃ na kāraye..
88.
 padumaṃva mukhaṃ yassa,
vācā candana sītalā.
tādisaṃ nopaseveyya,
hadayetu halāhalaṃ..
89.
 na seve pharusaṃ sāmiṃ,
naca seveyya macchariṃ.
tato apaggaṇhaṃ sāmiṃ,
neva niggahitaṃ tato..
90.
 siṅgī paññāsa hatthena,
vajje satena vājinaṃ.
hatthiṃ  dantiṃ sahassena,
desa cāgena dujjanaṃ..
91.
 kudesañca kumittañca,
kukulañca kubandhavaṃ.
kudārañca kudāsañca,
dūrato parivajjaye..
92.
 rogāture ca dubbhikkhe,
byasane sattu viggahe.
rājadvāre susāne ca,
ye tiṭṭhanti sumittakā..
93.
 sītavāco bahumitto,
pharuso appamittako.
upamaṃ ettha ñātabbā,
canda-sūriya-rājūnaṃ..
mittakaṇḍo niṭṭhito.
5. itthikaṇḍo
94.
 kokilānaṃ saddaṃ rūpaṃ,
nārīrūpaṃ patibbatā.
vijjā  rūpaṃ a-rūpānaṃ,
khamā rūpaṃ tapassinaṃ..
95.
 itthīnañca dhanaṃ rūpaṃ,
purisānaṃ vijjā dhanaṃ.
bhikkhūnañca dhanaṃ sīlaṃ,
rājānañca dhanaṃ balaṃ..
96.
 tapassino kisā sobhā,
thūlā sobhā catuppadā.
purisā vijjavā sobhā,
itthī sobhāsa sāmikā..
97.
 pañca ratyā sugandhabbā,
satta ratyā dhanuggahā.
eka māsā subhariyā,
aḍḍha māsā sissā malā..
98.
 hiṃ ramati paṅa,
haṅa ramati poka..
thī ramati pu,
khu ramati dhaṃ..
99.
 jiṇṇamannaṃ pasaṃseyya,
dārañca gatayobbanaṃ.
raṇā punāgatā sūraṃ,
sassañca gehamāgataṃ..
100.
 dvatti-patikā  nārī ca,
bhikkhu dvatti-vihāriko.
dvatti-pāsa-mutto pakkhī,
kata-māyā bahūtharaṃ..
101.
 dujjanaṃ pahārādame,
mittaṃ dame a-bhāṇikā.
itthiñca byasanā dame,
rāginaṃ appa bhojanā..
102.
 na ratti vinā candimā,
vīciṃ vinā ca aṇṇavo.
haṃsaṃ vinā pokkharaṇī,
patiṃ kaññāca sobhate..
103.
 patinā janito bhogo,
itthiyāva saṃgoppito.
purisova hi padhāno,
itthī suttaṃva sūciyā..
104.
 sabbānadī vaṅkanadī,
sabbe kaṭṭhamayā vanā.
sabbitthiyo kare pāpaṃ,
labhamāne nivātake..
105.
 vivādasīliṃ  usūyabhāṇiniṃ,
sampassataṇhiṃ bahupākabhuttiniṃ.
aggantabhuttiṃ paragehavāsiniṃ,
nāriṃ caje puttasatampi pūmā..
106.
 bhuttesu maṇḍesu janīva kantinī,
guyheca ṭhāne bhaginīva hiriṇī.
kammesu pattesu karoti dāsīva,
bhayesu mantī sayanesu rāmaye.
rūpīsu sikkhī kupanesu khantinī,
sā nārī seṭṭhāti vadanti paṇḍitā.
kāyassa bhedāca divebhaveyya sā..
107.
 sāmā migakkhī tanumajjhagattā,
sūrū sukesī samadantapantī.
gambhīranābhī yuvatī susīlī,
hīne kule jātāpi vivāhyā..
108.
 saradaṃratu-kālānaṃ,
bhariyānaṃ rūpavatī.
jeṭṭho padhānaṃ puttānaṃ,
disānaṃ uttarādisā..
109.
 yā icche puriso hotuṃ,
jāti jāti punappunaṃ.
sāmikaṃ  apacāyeyya,
indaṃva pāricārikā..
110.
 yo icche puriso hotuṃ,
jāti jāti punappunaṃ.
paradānaṃ vivajjeyya,
dhotapādova kaddamaṃ..
111.
 atikkanta vayo poso,
āneti timbaruttaniṃ.
tassā issā asaddhāti,
taṃ parābhavato mukhaṃ..
itthikaṇḍo niṭṭhito.
6. rājakaṇḍo
112.
 ekayāmaṃ saye rājā,
dviyāmaññeva paṇḍito.
gharāvāso tiyāmaṃva,
catuyāmaṃ tu yācako..
113.
 dhanavā sutavā rājā,
nadī vejjo cimepañca.
yattha  dese na vijjanti,
na tattha divasaṃ vase..
114.
 yasmiṃ padese na māno,
na pemaṃ naca bandhavā.
naca vijjāgamo koci,
na tattha divasaṃ vase..
115.
 aputtakaṃ gharaṃ suññaṃ,
raṭṭhaṃ suññaṃ arājakaṃ.
a sippassa mukhaṃ suññaṃ,
sabba suññaṃ daliddakā..
116.
 dhanamiccheyya vāṇijjo,
vijjamicche bhajesutaṃ.
puttamicche taruṇitthiṃ,
rājāmaccaṃ vasaṃ game..
117.
 naṭṭhoyati asantuṭṭho,
santuṭṭho ca mahīpati.
lajjā ca gaṇikā naṭṭhā,
nillajjā kuladhītikā..
118.
 pakkhīnaṃ balamākāso,
macchānamudakaṃ balaṃ.
dubbalassa  balaṃ rājā,
kumārānaṃ rudaṃ balaṃ..
119.
 khamā jāgariyuṭṭhānaṃ,
saṃvibhāgo dayikkhaṇā.
nāyakassa guṇā ete,
icchitabbā sataṃ guṇā..
120.
 sakiṃ vadanti rājāno,
sakiṃ samaṇabrāhmaṇā.
sakiṃ sappurisā loke,
esa dhammo sanantano..
121.
 alaso gihī kāmabhogī na sādhu,
asaññato pabbajito na sādhu.
rājā anisammakārī na sādhu,
paṇḍito kodhano taṃpi na sādhu..
122.
 bahavo yattha nettāro,
sabbe paṇḍitamānino.
sabbe mahattamicchanti,
tesaṃ kammaṃ vinassati..
123.
 āyaṃ khayaṃ sayaṃ jaññā,
rājā sayaṃ katākataṃ.
niggahe  niggahetabbaṃ,
paggahe paggahārahaṃ..
124.
 piṭṭhitokkaṃ niseveyya,
kucchināva hutāsanaṃ.
sāmikaṃ sabbabhāgena,
paralokaṃ amohavā..
125.
 aggi āpo itthimūḷho,
sappo rāja-kulānica.
apayantena gantabbā,
acceka-pāṇahārakā..
126.
 paduṭṭha-bhariya-saṃvāso,
paduṭṭha citta dāsako.
sa-sappe ca ghare vāso,
maccu eva na saṃsayo..
127.
 mūḷha sisso padesena,
kunārī bharaṇena ca.
asatā sampayogena,
paṇḍitoppavasīdati..
128.
 mātā puttakaraṃ pāpaṃ,
sissapāpaṃ gurukatā.
rājā  raṭṭhakaraṃ pāpaṃ,
rājapāpaṃ purohito..
129.
 akodhena jine kodhaṃ,
asādhuṃ sādhunā jine.
jine macchariṃ dānena,
saccenālīkavādinaṃ.
130.
 adantaṃ damanaṃ dānaṃ,
dānaṃ sabbattha sādhakaṃ.
dānena piya vācāya,
unnamanti namanti ca.
131.
 dānaṃ sinehabhesajjaṃ,
maccheraṃ dosanosadhaṃ.
dānaṃ yasassī bhesajjaṃ,
maccheraṃ kapaṇosadhaṃ..
132.
 bahūnamappasārānaṃ,
sāmaggiyā jayaṃ jaye.
tiṇehi vattate yottaṃ,
tena nāgopi bajjhate..
133.
 sahāyo asamatthopi,
tejasā kiṃkarissati.
nivāte  jalito aggi,
sayame vūpasampati..
134.
 na raññā samakaṃ bhuñje,
kāmabhogaṃ kudācanaṃ.
ākappaṃ rasa bhuttiṃvā,
mālā gandha vilepanaṃ.
vatthaṃ sabbaalaṅkāraṃ,
na raññā sadisaṃ kare..
135.
 na me rājā sakhā hoti,
na rājā hoti methuno.
eso sāmiko mayhanti,
citte niṭṭhaṃ suthāpaye..
136.
 nātidūre bhaje rañño,
nāccāsannopavātake.
ujuke nātininne ca,
na bhaje uccamāsane..
chadose vajje sevako,
tiṭṭhe aggiṃva saṃyato..
137.
 guṇī sabbaññu tulyopi,
nasobhati anissayo.
anagghamopi  maṇiseṭṭho,
hemaṃ nissāya sobhati..
rājakaṇḍo niṭṭhito.
7. pakiṇṇakakaṇḍo
138.
 itthimisse kutosīlaṃ,
maṃsa bhakkhe kutodayā.
surā pāne kutosaccaṃ,
mahālobhe kutohirī.
mahātande kutosippaṃ,
mahā kodhe kutodhanaṃ..
139.
 surā yogo vikālo ca,
samajja caraṇālasaṃ.
khiḍḍādhutto pāpamitto,
bhoganāsamukhā ime..
140.
 divā nādikkhā vattabbaṃ,
ratto nāvacanena ca.
sañcareyya bhayā bhīto,
vane vanacarī yathā..
141.
 jīvantāpi matāpañca,
byāsena parikittitā.
dukkhito  byādhitomūḷho,
iṇavā nityasevako..
142.
 anāgataṃ bhayaṃ disvā,
dūrato parivajjaye.
āgatañca bhayaṃ disvā,
a bhīto hoti paṇḍito..
143.
 niddāluko pamattoca,
sukhatto rogavālaso.
mahiccho kammārāmoca,
satte te satthavajjitā..
144.
 duggataṃ gaccha he lābha,
lābhī lābhena pūrati.
thale pavassa pajjunna,
sindhu āpena pūrati.
natthidaṃ kammappadhānakaṃ..
145.
 na hi koci kate kicce,
kattāraṃ samupekkhate.
tasmā sabbāni kiccāni,
sāva sesena kāraye..
146.
 tūlaṃ sallahukaṃ loke,
tato cāpalla-jātiko.
tato  vuḍḍha manovādo,
pamatto buddhasāsane..
147.
 pāsāṇachattaṃ garukaṃ,
tato devānacikkhaṇaṃ.
tato vuḍḍhānamovādo,
tato buddhassa sāsanaṃ..
148.
 kāyassa dakkhiṇa hattho,
doso ettha kaniṭṭhako.
kaṇṇa ghānāna-makkhīnaṃ,
vāmo tu pāda-pāsako..
149.
 tambūlassa majjha patte,
kuvero rakkhatī sadā.
mūlamhi rakkhati yakkho,
aggamhi kālakaṇṇikā.
tāni bhuñjeyya chinditvā,
sirī evaṃ pavaḍḍhati..
150.
 sampuṇṇarakkho brahmāva,
accurakkho ca bissaṇo.
tasmā hi te pūjayantu,
sadā mānenti taṃ naraṃ..
151.
 goṇā  hi sabbagihīnaṃ,
posakā bhogadāyakā.
tasmā hi mātā pitūva,
mānaye sakkareyya ca..
152.
 yeca khādanti gomaṃsaṃ,
mātu maṃsaṃva khādare.
matesu tesu gijjhānaṃ,
dade sote ca vāhaye..
153.
 gurusiddho sippārambho,
ravi sokrā ca majjhimo.
na sippo buddhacandaro,
sorī aṅgāca maraṇaṃ..
154.
 aṭṭhamiyaṃ guruṃ hanti,
sissaṃ hanti catuddasiṃ.
sippaṃ hanti dasa sippaṃ,
mātāpitā ca puṇṇamiṃ..
155.
 nāḷikaṃ satta nabhuñje,
na lābuṃ navamaṃ tathā.
dvādasa prinnaṃtriminaṃ,
bhuñje sippaṃ vinassati..
156.
 ekaṃ  caje kulaatthaṃ,
gāmassatthaṃ kuvaṃ caje.
gāma caje janapadatthaṃ,
attatthaṃ pathaviṃ caje..
157.
 desaṃ ossajja gacchanti,
sīho sappuriso gajo.
tattheva nidhanaṃ yanti,
kāko kāpuriso migo..
158.
 yamhi padese na māno,
na pemaṃ na ca bandhavā.
na ca vijjāgāho koci,
na tattha vasanaṃ kare..
159.
 caratyekena pādena,
tiṭṭhatyekena paṇḍito.
a nisamma paraṃ ṭhānaṃ,
na pubbamālayaṃ jahe..
160.
 dhana dhañña payogesu,
tathā vijjāgamesu ca.
dūtesu apacāresu,
cajjā lajjā tadā bhave..
161.
 dvi  guṇo thīnamāhāro,
buddhicāpi catugguṇo.
chagguṇo hoti vāyāmo,
kāmotvaṭṭha-guṇo bhave..
162.
 pabbe pabbe kamenucchu,
visesarasavāggato.
tathā sumettiko sādhu,
viparītova dujjano..
163.
 kassako vāṇijo macco,
samaṇo suta sīlavā.
tesu vipula jātesu,
raṭṭhampi vipulaṃ siyā..
164.
 asajjhāya malā mantā,
anuṭṭhāna malā gharā.
malaṃ vaṇṇassa kosajjaṃ,
pamādo rakkhato malaṃ..
165.
 hīnānaṃ gacchate vittaṃ,
vīrānaṃ santakattanaṃ.
vadanti ca hīnā janā,
pubba-kammappadhānakā..
166.
 na  vadanti cevaṃdhīrā,
vāyamiṃsu sabbakamme.
na ce sijjhati taṃ kammaṃ,
a-phalaṃ eva ko doso..
167.
 nīcaṃ kulaṃ nipaññaṃ vā,
nirūpaṃ nibalaṃ samaṃ.
imaṃ kālaṃ chuttakālaṃ,
dhanameva visesakaṃ..
pakiṇṇakakaṇḍo niṭṭhito.
paṇḍito sujano kaṇḍo,
dujjano mitta-itthi ca.
rājā pakiṇṇako cāti,
satta-kaṇḍa-vibhūsitaṃ..
visuddhā cāra-therena,
visuddhārāma-vāsinā.
sabba-kulānamatthāya,
visodhitaṃ pathakkhaye..



